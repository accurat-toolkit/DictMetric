Καταρρακτώδεις βροχές τον προηγούμενο μήνα προκάλεσαν σημαντικές πλημμύρες στις βορειοδυτικές περιοχές Σκόντερ και Λέζε της Αλβανίας, αναγκάζοντας πάνω από 5.000 ανθρώπους να εγκαταλείψουν τα σπίτια τους.

Αν και η κυβέρνηση συνεχάρη τον εαυτό της για τη διαχείριση της έκτακτης ανάγκης, το αντιπολιτευόμενο κόμμα της χώρας ανέφερε ότι η μείωση των επιπέδων ενέργειας σε υδροηλεκτρικές μονάδες ως απόκριση στην κρίση ήταν λάθος το οποίο αύξησε τις πλημμύρες.

Η υπηρεσία του γενικού εισαγγελέα διερευνά πιθανή κακοδιαχείριση στις υδροηλεκτρικές μονάδες/ φράγματα κατά τη διάρκεια των νεροποντών. Εξετάζει τεχνικούς κανόνες για το άνοιγμα πυλών δεξαμενής σε υδροηλεκτρική μονάδα, καθώς επίσης έλεγχο της στάθμης των υδάτων στις δεξαμενές όταν οι πύλες ήταν ανοικτές.

Καθώς οι πλημμύρες παρατάθηκαν χρονικά -- διαρκώντας μέχρι τα μέσα Ιανουαρίου, ιδιαιτέρως κατά μήκος του ποταμού Δρίνα στον οποίο βρίσκονται τρεις βασικές μονάδες υδροηλεκτρικής ισχύος -- η κυβέρνηση δυσκολεύτηκε να αποκριθεί.

Η Αλβανία κήρυξε κατάσταση εκτάκτου ανάγκης και διέθεσε δωμάτια από φοιτητικές εστίες σε πολλά από τα άτομα που αναγκάστηκαν να εγκαταλείψουν τα σπίτια τους, ενώ άλλοι βρήκαν καταφύγιο σε φίλους και συγγενείς. Καθώς τα νερά από τις πλημμύρες άρχισαν να υποχωρούν, ο κόσμος επέστρεψε στα σπίτια του και η κυβέρνηση άρχισε να εκτιμά τις ζημιές, διαβεβαιώνοντας όλες τις οικογένειες που πλήγηκαν ότι θα αποζημιωθούν.

"Ήταν επιτυχημένη ανθρωπιστική επιχείρηση η οποία θα γραφτεί στην ιστορία", ανέφερε ο Πρωθυπουργός Σαλί Μπερίσα. Η αποστολή της Παγκόσμιας Τράπεζας στην Αλβανία συμφώνησε, χαρακτηρίζοντας τη διαχείριση της έκτακτης ανάγκης αποδοτική.

Αν και οι γνώμες διχάζονται, πολλοί μπλόγκερ αναφέρουν ότι η κυβερνητική κακοδιαχείριση συνέβαλε στις πλημμύρες.

Ο davidd μιλάει εξ' ονόματος της πλειονότητας, αναφέροντας ότι "εάν οι πύλες των υδάτων ήταν ανοικτές δύο βδομάδες νωρίτερα, δεν θα είχαν υπάρξει αυτές οι πλημμύρες".

Ωστόσο η shigjeta ανέφερε ότι τα γεγονότα δεν μπορούσαν να έχουν προβλεφθεί. "Μπορούσε κανείς να προβλέψει το περασμένο καλοκαίρι τις πλημμύρες σε Αυστρία, Δημοκρατία της Τσεχίας, Πολωνία ή Τουρκία;" διερωτάται. "Ή μπορούσε να αποφευχθεί ο ψυχρός χειμώνας που είχε πλήξει διάφορες χώρες;".

Ο Solidarnosc χαρακτήρισε τη σειρά των γεγονότων φυσική καταστροφή. "Η κυβέρνηση μπορεί να κατηγορηθεί μόνο εάν δεν είχε αποκριθεί στην καταστροφή ώστε να βοηθήσει τους πολίτες της, αλλά το έκανε", εξήγησε.

Όχι ακριβώς, υποστηρίζει ο canart1975, τονίζοντας ότι ευθύνη της κυβέρνησης είναι να αποτρέπει καταστροφές και "όχι να πραγματοποιεί κηδείες". Προσθέτει ότι "το άνοιγμα των πυλών ύδατος της υδροηλεκτρικής μονάδες αποτελεί προγραμματισμένη ενέργεια για την αποφυγή πρόκλησης πλημμύρων".
Ο Boy είναι πεπεισμένος ότι σε περίπτωση που η κυβέρνηση είχε ακολουθήσει τους τεχνικούς κανόνες της μονάδας, οι πλημμύρες θα είχαν αποφευχθεί. "Η ροή του νερού είναι χαμηλότερη σε σύγκριση με το προηγούμενο έτος", αναφέρει. "Αυτό που έγινε ήταν λάθος...για να λάβει περισσότερα χρήματα".

Γνωρίζοντας όλες τις περιοχές που πλήγησαν, καθώς είχε εργαστεί εκεί για χρόνια, ο BEHARI ανέφερε ότι ιστορικά, απειλούνταν από πλημμύρες. "Το πρόβλημα είναι τι και πώς πρέπει να γίνει από τη μεριά της κυβέρνησης για να αποτραπούν οι πλημμύρες".

"Οι καιροί έχουν αλλάξει, η οικονομία και η τεχνολογία έχουν σημειώσει πρόοδο. Εν συντομία, η παρέμβαση στις περιοχές αυτές είναι απολύτως απαραίτητη ώστε να μην υπάρξουν πλημμύρες στο μέλλον", πρόσθεσε ο BEHARI.

Τέλος, ο Pjer Thomas υποστηρίζει ότι αυτά που έγιναν αποτελούν απόδειξη του "πόσο ανίκανοί είναι οι πολιτικοί μας να διαχειριστούν σοβαρές καταστάσεις". Πιστεύει ότι ενώ η αντιπολίτευση θα είχε αποτύχει και αυτή "η κυβέρνησή μας έχει το χαμηλότερο επίπεδο ικανοτήτων".