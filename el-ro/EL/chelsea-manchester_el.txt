Μάντσεστερ Γ. - Τσέλσι 1-2 (vid)
Αφεντικό στη μάχη του τίτλου στην Premiership έγινε η Τσέλσι μετά το διπλό (1-2) που πανηγύρισε στο "Ολντ Τράφορντ" επί της Μάντσεστερ Γιουνάιτεντ. Στο +2 οι "μπλε" από την ομάδα του Φέργκιουσον πέντε αγωνιστικές πριν από το φινάλε (vids).

Η Τσέλσι ήταν η νικήτρια του μεγάλου ντέρμπι με τη Μάντσεστερ Γιουνάιτεντ για την 33η αγωνιστική της Πρέμιερσιπ. Οι Λονδρέζοι κέρδισαν μετά από περίπου πέντε χρόνια (10/05/05) στο "Ολντ Τράφορντ" και αγκάλιασαν το πρωτάθλημα, με σκόρερ τους Κόουλ, Ντρογκμπά. Δεν έφθασε το τέρμα του Μακέντα στους πρωταθλητές, οι οποίοι ήταν άλλη ομάδα χωρίς τον Ρούνεϊ. 
Η απουσία του Ρούνεϊ επηρέασε φανερά την εικόνα των "κόκκινων διαβόλων", αφού ο Μπερμπάτοφ δεν μπορεί να βγάλει στο γήπεδο την ενέργεια του πρώτου σκόρερ της ομάδας. Στον πάγκο άφησε τον Ντρογκμπά ο Κάρλο Αντσελότι, διατηρώντας την 11άδα που οδήγησε την ομάδα του στο εντυπωσιακό 7-1 επί της Άστον Βίλα. 

Το πρώτο μέρος βρήκε τις δύο ομάδες να παλεύουν με...νύχια και με δόντια να παραμείνουν πιστές στο παιχνίδι στρατηγικής των προπονητών τους. Κανείς παίκτης δεν έκανε την παραπάνω ενέργεια και ο πρώτος που το έπραξε δικαιώθηκε. Ήταν ο Μαλουντά στο 20’, με τον Γάλλο να μπαίνει με άνεση στην αντίπαλη περιοχή, να σεντράρει και τον Κόουλ να ανοίγει το σκορ, μόλις με το 2ο εφετινό του τέρμα. 

Οι «μπέμπηδες» δεν μπόρεσαν να απειλήσουν την αντίπαλό τους, πλην μίας κεφαλιάς του Μπερμπάτοφ, με αποτέλεσμα ο Τσεχ να περάσει ένα από τα πιο εύκολα ημίχρονα της καριέρας του. 

Με τον Πάουλο Φερέιρα να βρίσκεται μπροστά από την ευκαιρία να σκοράρει το πρώτο του γκολ, μετά από 109 παιχνίδια στην Πρέμιερσιπ, ξεκίνησε το δεύτερο μέρος. Ο Εβρά τον πίεσε και το 0-1 παρέμεινε. Οι πρωταθλητές πίεσαν για ένα 20λεπτο, έκλεισαν την αντίπαλο στην περιοχή, αλλά και πάλι μόνο ο Μπερμπάτοφ απασχόλησε τον Τσεχ, χωρίς να τον νικήσει. 
Στο διάστημα 70’-73’ άλλαξαν τα 2/11 και των δύο των αντιπάλων. Πιο επιτυχημένες (αρχικά) ήταν οι επιλογές του Κάρλο Αντσελότι, με τους Καλού, Ντρογκμπά να συνδυάζονται άριστα στο 79’ και τον πρώτο σκόρερ της Τσέλσι να δίνε προβάδισμα δύο τερμάτων στην ομάδα του. Ο Ιβοριανός ξεκίνησε από θέση οφσάιντ, αλλά αυτό δεν τον εμπόδισε να σκοράρει το 25ο εφετινό του τέρμα και πρώτο με αντίπαλο τη Μάντσεστερ Γιουνάιτεντ στην Πρέμιερσιπ. 

Χωρίς τον Ρούνεϊ η Μάντσεστερ Γιουνάιτεντ έδειχνε χαμένη. Ο Φέργκιουσον είχε περάσει στο γήπεδο τους Νάνι, Μακέντα, με τους δύο τους να συνδυάζονται στο 81’ (σ.σ με τη βοήθεια του Τσεχ) και το νεαρό Ιταλό να μειώνει σε 1-2, δίνοντας νέο ενδιαφέρον στον αγώνα. 

Οι «μπέμπηδες» προσπάθησε για την ισοφάριση, που θα την κρατούσε στην κορυφή, αλλά τελικά δεν μπόρεσαν να φθάσουν στο 2-2. Οι Λονδρέζοι επέστρεψαν στο πλατύσκαλο της βαθμολογίας, κερδίζοντας για δεύτερη φορά μέσα στη χρονιά την αντίπαλό τους. 

Αυτή ήταν η 100ή ήττα της Μάντσεστερ Γιουνάιτεντ στην Πρέμιερσιπ και η έκτη συνεχόμενη νίκη της Τσέλσι σε ντέρμπι με τους τέσσερις "μεγάλους". Με τα δύο γκολ που δέχθηκαν οι παίκτες του Φέργκιουσον δεν έχουν πλέον την καλύτερη εντός έδρας άμυνα. Ανήκει στην Τότεναμ με 10 γκολ παθητικό. 

Συνθέσεις:

Μάντσεστερ Γιουνάιτεντ: Φαν ντερ Σαρ, Εβρά, Βίντιτς, Φέρντιναντ, Γκιγκς, Παρκ (72' Μακέντα), Σκόουλς (72' Νάνι), Φλέτσερ (86' Γκίμπσον), Βαλέντσια, Μπερμπάτοφ 

Τσέλσι: Τσεχ, Φερέιρα, Τέρι, Άλεξ, Λάμπαρντ, Τ. Κόουλ (73' Καλού), Μίκελ, Μαλουντά, Ζιρκόφ, Ντέκο (82' Μπάλακ), Ανελκά (70' Ντρογκμπά)

