Τα «κοκτέιλ» φαρμάκων για το AIDS σώζουν ζωές

Η θεραπεία με ένα κοκτέιλ ισχυρών φαρμάκων κατά του AIDS μείωσε το ποσοστό θανάτων κατά 50% σε μια ομάδα προσβεβλημένων από HIV ατόμων που παρακολουθήθηκαν για περισσότερο από τρία έτη, σύμφωνα με μια πρόσφατη μελέτη του Χάρβαρντ.

Σε απόλυτους όρους, η μείωση αυτή στο ποσοστό θανάτων μεταφράζεται σε αύξηση 5% στην πενταετή επιβίωση για τα άτομα που ξεκίνησαν συνδυαστική θεραπεία κατά του HIV, σε σύγκριση με εκείνους που δεν ξεκίνησαν θεραπεία με συνδυασμό φαρμάκων.

Αν και οι επιστήμονες γνώριζαν ήδη ότι η συνδυασμένη θεραπεία για την αντιμετώπιση της λοίμωξης από HIV, που άρχισε να χορηγείται από το 1996, βελτιώνει σε μεγάλο βαθμό τη λειτουργία του ανοσοποιητικού συστήματος των ασθενών που έχουν προσβληθεί από τον ιό, η επίδραση της θεραπείας στη συνολική επιβίωση των ασθενών παρέμενε μέχρι σήμερα ασαφής, αναφέρουν οι ερευνητές της Σχολής Δημόσιας Υγείας του Χάρβαρντ στο περιοδικό AIDS.

Αποφασίζοντας να διερευνήσουν εάν η συνδυασμένη θεραπεία κατά του HIV είχε πραγματικά οφέλη επιβίωσης, οι ερευνητές εξέτασαν τα δεδομένα από 12 ευρωπαϊκές και αμερικανικές μελέτες που περιλάμβαναν 62.760 προσβεβλημένους από τον ιό ασθενείς, οι οποίοι παρακολουθήθηκαν για μια μέση περίοδο 3,3 ετών.

Κατά τη διάρκεια της παρακολούθησης, 2.039 ασθενείς απεβίωσαν. Αφού ελήφθησαν υπόψη παράγοντες που θα μπορούσαν να έχουν επηρεάσει το ποσοστό θανάτων, βρέθηκε ότι ο κίνδυνος θανάτου ήταν 52% χαμηλότερος στα άτομα που είχαν ξεκινήσει συνδυασμένη θεραπεία κατά του HIV, σε σύγκριση με τα άτομα που δεν λάμβαναν τη θεραπεία.

Η συνδυασμένη θεραπεία κατά του HIV, αναφέρουν οι ερευνητές, «μείωσε στο ήμισυ το ποσοστό θανάτων στα προσβεβλημένα από τον ιό άτομα σε ανεπτυγμένες χώρες, με την απόλυτη μείωση να είναι μεγαλύτερη στους ασθενείς με τη χειρότερη πρόγνωση κατά την έναρξη της παρακολούθησης».

Το εύρημα αυτό, συμπεραίνει η ερευνητική ομάδα, δείχνει ότι η θεραπεία παρέχει οφέλη ακόμη και στα πιο προχωρημένα στάδια της νόσου.
