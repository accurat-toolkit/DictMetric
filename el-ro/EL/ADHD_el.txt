Διαταραχή ελλειμματικής προσοχής: πυροδοτεί τη δημιουργικότητα;

Η διαταραχή ελλειμματικής προσοχής ενδέχεται να ήταν η «σπίθα» που πυροδότησε τη δημιουργικότητα αρκετών παλαιότερων και πιο πρόσφατων ιδιοφυϊών, όπως ο Λόρδος Βύρωνας, ο Πικάσο και ο συνθέτης και τραγουδιστής των Νιρβάνα Kurt Cobain, υποστηρίζει Ιρλανδός ψυχίατρος.

Όπως εξηγεί ο Καθηγητής Michael Fitzgerald, από το Trinity College του Δουβλίνου, τα άτομα με διαταραχή ελλειμματικής προσοχής - υπερκινητικότητα (ADHD) έχουν την ικανότητα να «υπερ-εστιάζουν» σε πράγματα που τους προκαλούν το ενδιαφέρον.

Αν και η διαταραχή θεωρείται γενικά μειονέκτημα για ένα άτομο, καθώς τα χαρακτηριστικά της οδηγούν σε προβλήματα τόσο στο σχολικό περιβάλλον όσο και στο σπίτι, ο Fitzgerald αναφέρει ότι σε ορισμένα άτομα η ADHD θα μπορούσε στην πραγματικότητα να αποδειχθεί πλεονέκτημα.

Σύμφωνα με τον Καθηγητή, ορισμένα χαρακτηριστικά στις ζωές πολλών προσώπων με σημαντικά επιτεύγματα, όπως ο Ιούλιος Βερν, ο Μαρκ Τουέιν, ο Τόμας Έντισον, ο Όσκαρ Ουάιλντ, ο Τζέιμς Ντιν, ο Κλαρκ Γκέιμπλ, ακόμη και ο Τσε Γκεβάρα, δείχνουν ότι ενδέχεται να έπασχαν από ADHD.

«Σαφώς», τονίζει ο επιστήμονας, «η διαταραχή δεν εγγυάται ότι ο πάσχων είναι ιδιοφυΐα, αλλά η ικανότητα αυξημένης εστίασης σε ένα συγκεκριμένο σκοπό που συνδέεται με την ADHD μπορεί να κάνει μια δημιουργική ευφυΐα να ανθίσει».

Ωστόσο, όπως υπενθυμίζει η Barbara Sahakian, κλινική ψυχολόγο στο Νοσοκομείο Addenbrooke στο Κέιμπριτζ, αν και μια ήπια μορφή της διαταραχής θα μπορούσε να αποτελεί ενδεχομένως πλεονέκτημα, οι πιο σοβαρές μορφές της προκαλούν σημαντικά προβλήματα στη λειτουργικότητα των πασχόντων.