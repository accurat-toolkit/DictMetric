Επιστροφή στην κορυφή για την Ferrari, "1-2" από τους Alonso και Massa
Ονειρικό ξεκίνημα για τη Ferrari η οποία μετά από μια καταστροφική χρονιά πέρυσι, επιστρέφει δυναμικά στον πρώτο αγώνα του πρωταθλήματος του 2010 στο Μπαχρέιν, με τους Alonso και Massa να κάνουν το "1-2" αφήνοντας στην 3η θέση τον Hamilton και τον Vettel (pole position) στην 4η. Την οκτάδα συμπλήρωσαν οι Nico Rosberg, Michael Schumacher, Jenson Button, Mark Webber.

Η καλή μέρα λένε, φαίνεται από το πρωί, κι αν ισχύει κάτι τέτοιο τότε φέτος δεν αποκλείεται να είναι η χρονιά της Ferrari... όπως παλιά. Δεν είναι και λίγο άλλωστε με το καλημέρα να αποδεικνύει πως είναι και πάλι εδώ... και πλέον δεν αστειεύεται. 

Ο Fernando Alonso κατάφερε να επιστρέψει στο πρώτο σκαλί του βάθρου για πρώτη φορά μετά το Grand Prix της Ιαπωνίας στις 12 Οκτωβρίου του 2008 (!) και να σημειώσει έτσι την 22η νίκη στην καριέρα του.

Ο Felipe Massa από την άλλη επέστρεψε δριμύτερος μετά τον σοβαρό τραυματισμό του πέρυσι δείχνοντας ικανός να καταφέρει μεγάλα πράγματα φέτος.
Στην εκκίνηση, ο Vettel παρέμεινε πρώτος, με τον Alonso να περνάει τον Massa, ενώ ο Schumacher πέρασε από την 7η στην 6η θέση. Κατά τα άλλα στις πρώτες θέσεις δεν υπήρξαν περεταίρω ανακατατάξεις με τον αγώνα να εξελίσσεται για αρκετούς γύρους χωρίς αλλαγές.

Όλα αυτά μέχρι τον 34ο γύρο, όταν ο Vettel έδειξε να αντιμετωπίζει κάποιο πρόβλημα με το μονοθέσιό του το οποίο τον ανάγκασε να επιβραδύνει. Ο Alonso που καραδοκούσε τον πλησίασε και κατάφερε να τον προσπεράσει. Το ίδιο έπραξαν κατά σειρά και οι Massa και Hamilton με τον Γερμανό να καταλήγει γρήγορα στην 4η θέση.

Μέχρι το πέσιμο της καρό σημαίας η κατάταξη παρέμεινε ίδια με τον Ισπανό πιλότο της Ferrari να πανηγυρίζει τη νίκη και τον ομόσταυλό του Massa τη 2η θέση.


Η κατάταξη του GP στο Μπαχρέιν