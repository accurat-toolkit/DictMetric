Μπαρτσελόνα-Μάντσεστερ Γιουνάιτεντ 2-0
Η ποδοσφαιρική... οργάνωση της Μπαρτσελόνα κυριάρχησε στον τελικό του Τσάμπιονς Λιγκ της Ρώμης απέναντι σε μία άψυχη Μάντσεστερ Γιουνάιτεντ (2-0). Η υπερομάδα του Πεπ Γκουαρντιόλα πανηγυρίζει το πρώτο τρεμπλ ισπανικού συλλόγου στην ιστορία. Ολο το ρεπορτάζ (vids+photos).
Εικόνα αγώνα 
Το παιχνίδι νεύρων του Πεπ Γκουαρντιόλα για τον άνθρωπο που θα κάλυπτε εν πρώτοις τον Κριστιάνο Ρονάλντο ολοκληρώθηκε περίπου 1,5 ώρα πριν τη σέντρα, όταν ο Σιλβίνιο πήρε το χρίσμα αντί του Σεϊντού Κεϊτά. Στον αντίποδα, ο σερ Αλεξ Φέργκιουσον προτίμησε τον Αντερσον και τον Ράιαν Γκιγκς στον άξονα, με τον Ρονάλντο δεξιά, αλλά να συγκλίνει στο κέντρο, και τον Γουέιν Ρούνεϊ πιο αριστερά, ώστε να λειτουργεί υποβοηθητικά στο μαρκάρισμα του Λιονέλ Μέσι μαζί με τον Πατρίς Εβρά. Στα πρώτα λεπτά, όμως, δεν χρειάστηκε, αφού ο Σαμουέλ Ετό αγωνίστηκε δεξιά για την Μπαρτσελόνα και ο Αργεντινός ως κορυφή. 
Η σέντρα και γενικά η εκκίνηση βρήκαν τους "κόκκινους διαβόλους" στο προσκήνιο και τον Ρονάλντο να προσπαθεί να απαντήσει στο δίλημμα που έχει τεθεί με πρωταγωνιστές τον ίδιο και τον Μέσι. Επιβεβαίωσε την πρωτιά του στον πίνακα των σουτ, δοκιμάζοντας το πόδι του από κάθε απόσταση, αλλά δεν κατάφερε να βρει στόχο. Αυτές οι προσπάθειες ήταν και οι πιο απειλητικές των Αγγλων (σε όλο το ματς όπως αποδείχθηκε), που λίγο αργότερα βρέθηκαν στο "καναβάτσο". 
Κόντρα στη ροή του αγώνα και των όσων είχαν (ορθώς) γραφτεί κατά καιρούς, ο Νεμάνια Βίντιτς δεν λειτούργησε ως ο Κορυφαίος Ποδοσφαιριστής της Premiership στο 10ο λεπτό και είδε τον Ετό να τον "κλειδώνει" και να ανοίγει το σκορ. Το τέρμα αποπροσανατόλισε τους παίκτες του Φέργκιουσον και παραχώρησε την μπάλα στους "μπλαουγκράνα". Ο νόμος της... Φυσικής ορίζει πως ο Τσάβι και ο Αντρές Ινιέστα δεν την χάνουν και απλώς την κυκλοφορούσαν έξω από την περιοχή της Γιουνάιτεντ, αναζητώντας το χιλιοστό χώρου που θα έκανε την ζημιά. Δεν το βρήκαν, αν και η αμυντική λειτουργία της τελευταίας τετράδας των Αγγλων ήταν ασταθής και ούτε η ενεργοποίηση του Μέσι (ο οποίος πίεζε συνεχώς τους αντίπαλους αμυντικούς προσδοκώντας σε ένα λάθος) έφερε αποτελέσματα. 
Οι πρωταθλητές Αγγλίας, όμως, δεν έδειξαν διάθεση να πάρουν τα πάνω τους και με τις προβλεπόμενες προσπάθειες να βρουν τον Ρονάλντο δεξιά, δεν κατάφεραν και πολλά πράγματα (ηγετική παρουσία του Κάρλες Πουγιόλ στην αντίθετη πτέρυγα, "άφαντος" ο Ράιαν Γκιγκς που είχε πάει αριστερά). Τα επτά άστοχα σουτ σε σύνολο οκτώ στο πρώτο μέρος καταδεικνύουν την αδυναμία των τύποις φιλοξενουμένων να πατήσουν την αντίπαλη περιοχή (το 4-4-2 με το οποίο ολοκλήρωσαν το ημίχρονο και το Ρούνεϊ-Ρονάλντο κορυφή δεν είχε αποτέλεσμα) και να διεκδικήσουν με μεγαλύτερες πιθανότητες επιτυχίες την ισοφάριση. Οι Καταλανοί από την πλευρά τους αρκέστηκαν να σπαταλούν χρόνο υπέρ τους, μέχρι το τελευταίο σφύριγμα του ημιχρόνου. 
Ο Κάρλος Τέβεζ, λογικά στο τελευταίο του παιχνίδι με τη Γιουνάιτεντ, ήταν η πρώτη ουσιαστική επιλογή του Φέργκιουσον για να μεταβάλλει τα δεδομένα. Ο Γι Σουνγκ Παρκ πέρασε αριστερά και ο Ρούνεϊ δεξιά και με νέα διάταξη οι Αγγλοι προσπάθησαν να προσεγγίσουν καλύτερα την περιοχή του Βίκτορ Βαλντές. Στον αντίποδα, οι "μπλαουγκράνα" συνέχισαν στο μοτίβο Τσάβι-Ινιέστα και είχαν τις πρώτες καλές στιγμές της επανάληψης με πρωταγωνιστή τον Τιερί Ανρί. 
Οι παίκτες του Φέργκιουσον, όμως, συνέχισαν πιο αποφασισμένοι και πιέζοντας στα 3/4 του γηπέδου, κέρδισαν ορισμένες επιθέσεις, έστω κι αν δεν τις εκμεταλλεύτηκαν. Η τελική πάσα δεν ήταν ποτέ θετική και έτσι ο ρόλος του Βαλντές παρέμεινε θεατή. Οι παρ’ ολίγον ευκαιρίες των "κόκκινων διαβόλων" περιορίστηκαν σε ένα χρονικό διάστημα επτά-οκτώ λεπτών και γι’ αυτό ο Σκοτσέζος τεχνικός τους έριξε στο ματς και τον Ντίμιταρ Μπερμπάτοφ, στην προσπάθειά του να συγκρατήσει το παιχνίδι στην περιοχή της Μπαρτσελόνα. 
Δεν τα κατάφερε και στο 70ό λεπτό η αρμονική συνεργασία των Τσάβι και Μέσι απέφεραν το δεύτερο γκολ του αγώνα και το ένατο στη φετινή σεζόν για τον πρώτο σκόρερ του Τσάμπιονς Λιγκ (πρώτο απέναντι σε αγγλικό σύλλογο). Η είσοδος του Σεϊντού Κεϊτά στη θέση του θετικού στο δεύτερο μέρος Ανρί (που προερχόταν από τραυματισμό) πέτυχε το σκοπό της, με τους Καταλανούς να "δένουν" ακόμα περισσότερο την άμυνα και να εκμεταλλεύονται τα κενά που άφηναν οι Αγγλοι στην προσπάθειά τους να μειώσουν. 
Ο Πολ Σκόουλς ήταν το τελευταίο "χαρτί" του Φέργκιουσον, αλλά δεν αποδείχθηκε "άσος στο μανίκι". Η Μπαρτσελόνα θα μπορούσε να διευρύνει το προβάδισμα σε αυτό το διάστημα με τις αντεπιθέσεις της, αλλά λίγο ο 38χρονος Εντβιν φαν ντερ Σαρ (ο τρίτος γηραιότερος παίκτης που αγωνίζεται σε τελικό μετά τους Ντίνο Τζοφ και Πάολο Μαλντίνι) λίγο η χαλαρότητα στην εκτέλεση κράτησαν το 2-0 μέχρι το σφύριγμα της λήξης. Αυτό που την έστεψε πρωταθλήτρια Ευρώπης για τρίτη φορά στην ιστορία της, σε ένα ανεπανάληπτο τρεμπλ. 
Η παρουσία των Αντερσον και Ράιαν Γκιγκς στον άξονα ήταν ασύμβατη με τους Τσάβι και Αντρές Ινιέστα στην αντίπερα όχθη. Οι δύο ποδοσφαιριστές της Γιουνάιτεντ, ο ένας λόγω απειρίας, ο άλλος λόγω ηλικίας, δεν ήταν δυνατό να κοντράρουν τον "κινητήριο μοχλό" της Μπαρτσελόνα και το ανενόχλητο passing game των δύο διεθνών Ισπανών εξασφάλισε την ομαλή ροή του χρόνου υπέρ των "μπλαουγκράνα", από τη στιγμή που είχαν προηγηθεί. Ουδείς εκ των δύο "κόκκινων διαβόλων" δεν έβγαλε το ενενηντάλεπτο, αλλά πλέον ήταν αργά. 
MVP 
Το βέβαιο είναι πως ο πολυτιμότερος θα προερχόταν από τις ακαδημίες της Μασία. Ο Αντρές Ινιέστα, αν και από τραυματισμό, κρατούσε την μπάλα όταν χρειαζόταν, την μοίραζε άριστα, μάρκαρε όσο μπορούσε και έβγαλε την πάσα στον Σαμουέλ Ετό για το πρώτο γκολ. Ο Τσάβι οργάνωνε άψογα, άρχιζε τις αντεπιθέσεις του δεύτερου ημιχρόνου αστραπιαία και έβγαλε την απίθανη σέντρα για το δεύτερο γκολ. Ο Κάρλες Πουγιόλ, όμως, θυμήθηκε τη θέση στην οποία πρωτόπαιξε στην Μπαρτσελόνα και είχε άριστη απόδοση. Ανασταλτικά, είχε τις περισσότερες επεμβάσεις στο πρώτο μέρος από κάθε συμπαίκτη του, όταν, μάλιστα, είχε αντίπαλό του τον Γουέιν Ρούνεϊ. Βρήκε, όμως, τις δυνάμεις να δηλώνει "παρών" και στις επιθέσεις των "μπλαουγκράνα" και ως άλλος Ντάνι Αλβες να πατά στην αντίπαλη περιοχή. Στο τέλος, μάλιστα, σε μία εκπληκτική προσπάθεια των συμπαικτών του, βγήκε ως κρυφός κυνηγός απέναντι στον Εντβιν φαν ντερ Σαρ, αλλά δεν κατάφερε να χριστεί σκόρερ. 
Αδύναμος κρίκος 
Είχε την καλύτερη σεζόν του φέτος, κέρδισε δικαίως διακρίσεις, αλλά στον τελικό δεν στάθηκε στο ύψος των περιστάσεων. Ο λόγος για τον Νεμάνια Βίντιτς, ο οποίος φέρει ακέραια ευθύνη στο γκολ του Σάμουελ Ετό, αντιμετώπισε προβλήματα και στη συνέχεια απέναντι στον εκάστοτε "μπλαουγκράνα" που είχε απέναντί του και η αντιαθλητική ενέργεια στο τρίτο λεπτό των καθυστερήσεων, σε μαρκάρισμα πάνω στον Λιονέλ Μέσι, στιγμάτισε ακόμα περισσότερο την παρουσία του στον τελικό του Τσάμπιονς Λιγκ.
