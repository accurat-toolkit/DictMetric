Στην Ανταρκτική οι θαλάσσιοι πάγοι διαρκώς αυξάνονται 
AFP, Reuters

Η αύξηση των θαλάσσιων πάγων γύρω από την Ανταρκτική συνδέεται άρρηκτα με την τρύπα του όζοντος. Στο παράδοξο συμπέρασμα καταλήγει μελέτη, με την οποία οι ειδικοί αποπειρώνται να αποκρυπτογραφήσουν κάποια από τα ανεξήγητα μυστήρια της υπερθέρμανσης του πλανήτη. Η έρευνα δημοσιεύεται στην επιθεώρηση Geophysical Research Letters.

Οι ερευνητές της Βρετανικής Επιθεώρησης Ανταρκτικής και της αμερικανικής NASA, επισημαίνουν ότι ενώ οι πάγοι του Αρκτικού Κύκλου λιώνουν με διαρκώς αυξανόμενη ταχύτητα, αυτοί που περιβάλλουν την Ανταρκτική αυξάνονται. Οπως υποστηρίζουν η τρύπα του όζοντος προκάλεσε πτώση της θερμοκρασίας της στρατόσφαιρας και μετέβαλε τα καιρικά πρότυπα -κυρίως τους ανέμους- που πνέουν γύρω από την Ανταρκτική. Ετσι οι άνεμοι έπνεαν από τη στεριά με κατεύθυνση την ανοικτή θάλασσα, ρίχνοντας τη θερμοκρασία των επιφανειακών υδάτων, γεγονός που είχε ως αποτέλεσμα τη δημιουργία περισσότερων πάγων.

Τη δεκαετία του 1980, οι επιστήμονες ανακάλυψαν πάνω από την Ανταρκτική, μια μεγάλη οπή στο στρώμα του όζοντος, την οποία απέδωσαν στα χημικά που περιλαμβάνονται σε προϊόντα καθημερινής χρήσης όπως τα διάφορα αεροζόλ. «Αν και συλλέγουμε όλο και περισσότερες αποδείξεις σύμφωνα με τις οποίες η απώλεια των θαλάσσιων πάγων στον Αρκτικό Κύκλο αποδίδεται στην ανθρώπινη δραστηριότητα, στην Ανταρκτική, εξαιτίας της τρύπας στο στρώμα του όζοντος είναι -παραδόξως- οι συνέπειες διαμετρικά αντίθετες: δηλαδή καταγράφεται αύξηση των πάγων, εξηγεί ο δρ Τζον Τέρνερ, εκ των συντακτών της μελέτης.

Οι θαλάσσιοι πάγοι γύρω από την Ανταρκτική επεκτείνονται ανά δεκαετία περίπου κατά εκατό χιλιάδες τετραγωνικά χιλιόμετρα. Οταν προσεγγίζει τη μέγιστη της έκτασή του καλύπτει 19 εκατομμύρια χιλιόμετρα. Διπλασιάζει ουσιαστικά την έκταση της ηπείρου. Αντιθέτως, οι θαλάσσιοι πάγοι στο Βόρειο Πόλο συρρικνώθηκαν το καλοκαίρι του 2007 τόσο ώστε όπως αποδεικνύεται από τις δορυφορικές φωτογραφίες καλύπτουν τη μικρότερη έκταση από τη χρονιά που άρχισαν να τηρούνται δορυφορικά αρχεία.

Η Διακυβερνητική Επιτροπή για την Κλιματική Αλλαγή του ΟΗΕ υποστηρίζει ότι η τήξη των πάγων του Βόρειου Πόλου προκαλείται εξαιτίας του φαινομένου του θερμοκηπίου και την υπερθέρμανση του πλανήτη που αυτό επιφέρει. Τα αέρια που ευθύνονται για τη μεταβολή των κλιματικών συνθηκών προέρχονται κατά κύριο λόγο από την καύση ορυκτών καυσίμων. «Σήμερα, η τρύπα του όζοντος εξουδετερώνει κάποιες από τις συνέπειες που έχει στο περιβάλλον το φαινόμενο του θερμοκηπίου», εξηγεί ο δρ Τέρνερ. «Αυτό, όμως, δεν πρόκειται να εξακολουθήσει για πολύ. Πιστεύουμε ότι η τρύπα στο όζον θα αποκατασταθεί πλήρως πριν από το τέλος του 21ου αιώνα».

Αποκρυπτογράφηση των μηχανισμών

Ο Τομ Λάχλαν - Κόουπ, μετεωρολόγος της Βρετανικής Επιθεώρησης Ανταρκτικής τονίζει ότι οι θαλάσσιοι πάγοι της Ανταρκτικής επεκτείνονται κυρίως προς τη Θάλασσα του Ρος, νότια της Νέας Ζηλανδίας. «Πρόκειται για το κλασικό μηχανισμό παραγωγής θαλάσσιου πάγου. Υπάρχει ένας άνεμος που φυσά από την ακτή προς τα ανοικτά της θάλασσας, παρασύροντας τον πάγο που ήδη έχει σχηματιστεί εκεί. Ετσι “αποκαλύπτεται” μια επιφάνεια ύδατος που αμέσως παγώνει λόγω του κρύου αέρα», καταλήγει ο δρ Λάχλαν-Κόουπ.

Η αποκρυπτογράφηση των μηχανισμών που διέπουν την Ανταρκτική έχει τεράστια σημασία για τους επιστήμονες, κυρίως επειδή σε αυτή την περιοχή του πλανήτη βρίσκεται “αποθηκευμένη” ποσότητα πάγου ικανή να προκαλέσει άνοδο του επιπέδου των θαλάσσιων υδάτων ανά τον κόσμο κατά 57 ολόκληρα μέτρα, εάν βέβαια λιώσουν. Ακόμα, όμως, και μία μικρή τήξη μπορεί να απειλήσει ορισμένα νησιά του Ειρηνικού Ωκεανού, όπως εξάλλου και πόλεις όπως η Νέα Υόρκη ή το Πεκίνο.

Τέλος, πρωτοποριακή μελέτη που δόθηκε πριν από μερικές ημέρες στη δημοσιότητα υποδεικνύει ότι την τελευταία φορά κατά την οποία ο πλανήτης μας βρέθηκε μεταξύ δύο διαδοχικών Εποχών του Πάγου, το επίπεδο των ωκεάνιων υδάτων ανέβηκε περισσότερο από τρία μέτρα εντός μερικών δεκαετιών. Κανείς δεν μπορεί να αποκλείσει, λένε οι επιστήμονες του Εθνικού Πανεπιστημίου του Μεξικού, ότι κάτι ανάλογο θα συμβεί και μέσα στον επόμενο αιώνα. Η μελέτη δημοσιεύθηκε στο επιστημονικό περιοδικό Nature.

