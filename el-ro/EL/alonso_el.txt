Αλόνσο: "Μάχη μεταξύ τεσσάρων"
Ο Φερνάντο Αλόνσο πιστεύει ότι το καλό ξεκίνημα της Ferrari στο Μπαχρέιν δεν προεξοφλεί τίποτα ενόψει του επερχόμενου αγώνα στην Αυστραλία, όπου προβλέπει κλειστή μάχη για τη νίκη μεταξύ της δικής του ομάδας και των Red Bull, McLaren και Mercedes.
"Το 1-2 στο Σακχίρ μάς έδωσε αυτοπεποίθηση και ήταν ένα σπουδαίο αποτέλεσμα για όλη τη σκληρή δουλειά που κάναμε το χειμώνα", έγραψε ο ισπανός νικητής της πρεμιέρας στο προσωπικό του blog.
"Αλλά δεν πρέπει να θεωρήσουμε τίποτα δεδομένο. Πρέπει να παραμείνουμε προσγειωμένοι, ήρεμοι και συγκεντρωμένοι, γιατί στην Μελβούρνη ξεκινάμε πάλι από την αρχή.
"Τίποτα δεν έχει αλλάξει, υπάρχουν τέσσερις ομάδες και οκτώ οδηγοί ικανοί να παλέψουν για τη νίκη και εμείς θα δώσουμε τα πάντα για να διατηρηθούμε μπροστά απ' όλους".
Ο Αλόνσο τοποθετήθηκε, επίσης, στη συζήτηση που έχει ανοίξει για άμεσες αλλαγές στην F1 μετά την βαρετή κούρσα στο Μπαχρέιν, συνιστώντας ψυχραιμία.
"Νομίζω ότι πολλοί από εμάς έκαναν κάποια σχόλια εν θερμώ αμέσως μετά τον πρώτο αγώνα. Είναι αλήθεια ότι η κούρσα στο Σακχίρ δεν ήταν ιδιαίτερα θεαματική, αλλά είναι πολύ νωρίς να μιλάμε για αλλαγές στους κανονισμούς.
"Θα πρέπει να περιμένουμε να δούμε και άλλους αγώνες και να αξιολογήσουμε την κατάσταση, χωρίς συναισθηματισμούς. Οι συνεχείς 

αλλαγές κανονισμών μπερδεύουν τους οπαδούς".
