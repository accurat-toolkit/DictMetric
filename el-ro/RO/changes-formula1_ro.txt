Războiul mondial al vitezei
Faţă de anul trecut, schimbările de regulament în F1 sunt mai puţine, dar nu de neglijat. Designul a suferit modificări, iar strategia echipelor trebuie modificată. Cine le-a "citit" mai bine, vom vedea abia în curse.

Realimentarea interzisă

Este cea mai importantă modificare. Piloţii vor parcurge toată cursa cu combustibilul pus la început. Vor mai opri la boxe pentru schimbarea pneurilor. Regulamentul îi obligă să le înlocuiască cel puţin o dată, dar probabil vor fi două schimbări - greutatea mai mare "consumă" pneurile mai mult. Opririle vor fi însă mult mai scurte, sub trei secunde! Monoposturile vor avea implicit rezervoare mai mari: de la 80 de litri la aproximativ 250! Astfel că a crescut lungimea monoposturilor şi designul părţii posterioare. Şi greutatea e implicit repartizată altfel. Va deveni extrem de importantă strategia consumului de combustibil. Monoposturile mai economice vor fi avantajate. În plus, piloţii pot scădea consumul, reducând însă astfel şi viteza.
Fiecare 10 kg reprezintă un plus de 0,3 secunde pe tur

Punctajul favorizează câştigătorul

Noul sistem de punctaj favorizează primele locuri, care obţin mai multe puncte în plus faţă de restul. Anul trecut, primii opt primeau puncte după cum urmează: 10, 8, 6, 5, 4, 3, 2, 1. În 2010, învingătorul ia 25 de puncte, locul al doilea primeşte 18, iar cel de pe 3 se alege cu 15! Apoi, următorii şapte iau 12, 10, 8, 6, 4, 2, 1.

Greutate mai mare

Greutatea minimă a monopostului a crescut de la 605 kg la 620 kg.

Pneuri mai înguste

În 2009, când s-a revenit la pneuri slick în Formula 1, dimensiunea lor a rămas neschimbată, ceea ce a dus la o aderenţă mai mare a celor din faţă. Pentru a reechilibra aderenţa, în 2010 lăţimea pneurilor faţă a scăzut de la 270 la 245 mm, astfel încât suprafaţa de contact să fie mai mică. În plus, pentru a compensa greutatea mai mare a monoposturilor, Bridgestone va produce pneuri mai dure. În fiecare week-end, fiecare pilot va avea 11 seturi de pneuri la dispoziţie, faţă de 14, iar cei care participă la ultima rundă de calificări trebuie să înceapă cursa cu pneurile deja folosite.

Fără capace la roţi

Capacele devenite comune în 2009 au fost interzise. Acest lucru contribuie la creşterea siguranţei la pituri şi la mărirea şanselor la depăşiri, făcând mai puţin turbulent aerul din spatele monoposturilor.

Mai multe echipe, calificări diferite

În 2010 sunt 12 echipe şi 24 de monoposturi. Şapte piloţi vor fi eliminaţi în Q1 şi Q2, primele runde de calificare, dar tot zece vor trage la pole-position. În schimb, interzicerea alimentării duce indirect la calificări cu rezervoare cât mai goale, viteze mai mari şi timpi mai buni.

Teste permise

Dacă o echipă schimbă un pilot cu un altul, care nu a concurat deloc în ultimii doi ani, va avea dreptul la o zi de teste, pe un circuit care nu este în programul oficial.

