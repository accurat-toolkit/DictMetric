Toate ţările balcanice, cu excepţia Bulgariei, au progresat -- şi sunt mai libere din punct de vedere economic -- faţă de anul anterior, potrivit ultimului studiu global asupra libertăţii economice realizat de Heritage Foundation şi Wall Street Journal (WSJ), publicat luna trecută.

A 16-a ediţie anuală a Indexului -- care clasează Albania ca fiind naţiunea cu gradul cel mai mare de libertate economică din Balcani -- include 183 de ţări.

Indicatorii indexului sunt libertatea afacerilor, libertatea comerţului, libertatea fiscală, cheltuielile guvernamentale, libertatea monetară, libertatea investiţiilor, libertatea financiară, drepturile de proprietate, libertatea faţă de corupţie şi libertatea muncii.

Pentru a obţine un progres economic general, toate ţările balcanice trebuie să intensifice eforturile legate de drepturile de proprietate, precum şi în vederea combaterii corupţiei, insistă raportul din 20 ianuarie.

Deşi Muntenegrul a făcut cel mai mare progres pe plan mondial în 2009, acesta a rămas mult în urma Albaniei, economia cu cel mai bun scor din regiune în Indexul Libertăţii Economice. Progresul remarcabil în şapte din cele zece domenii de libertate economică au permis Muntenegrului să îşi îmbunătăţească scorul cu 5,4 puncte faţă de anul trecut.

Cu un scor de 63,6, republica adriatică a fost plasată pe locul 68 în lume anul acesta, în creştere faţă de locul 94 obţinut în 2009.

Ţările au primit scoruri cuprinse între 0 şi 100 în funcţie de 10 factori de deschidere economică. Cu scoruri de 60 până la 69,9 puncte, cinci naţiuni balcanice -- Albania, Bulgaria, Macedonia, Muntenegru şi România -- au intrat în categoria economiilor "cu grad moderat de libertate".

Bosnia şi Herţegovina (BiH), Croaţia şi Serbia s-au numărat printre cele 55 de ţări din categoria economiilor "în general nelibere", cu scoruri cuprinse între 50 şi 59,9.

Raportul a menţionat "sporirea libertăţii comerciale, drepturilor de proprietate, libertăţii faţă de corupţie şi libertăţii muncii" ca fiind principalii factori ai măririi cu 2,3 puncte a punctajului total obţinut de Albania anul acesta faţă de cel din anul anterior. Libertatea fiscală a ţării a primit 92,6 puncte, cel mai mare scor acordat unei ţări balcanice.

"În ciuda recesiunii economice globale, Albania a reuşit să menţină o stabilitate macro-economică relativ solidă" şi a luat măsuri pentru a îmbunătăţi climatul de afaceri şi investiţii din ţară, au declarat cele două organizaţii americane în studiul vast.

Cincisprezece ţări -- printre care se numără Macedonia, Croaţia şi BiH -- au obţinut cel puţin 2,5 puncte în plus la capitolul libertăţii economice.

În ciuda dificultăţilor financiare, multe ţări nu au abandonat principiile libertăţii economice şi au continuat să adopte măsuri de liberalizare şi de dereglementare a activităţii fiscale.

"Optzeci şi una de ţări -- aproape jumătate din cele incluse în Index -- au prezentat anul acesta îmbunătăţiri în privinţa scorurilor generale ale libertăţii economice", se menţiona în raport. "Conform datelor din Indexul pe 2010, nivelul libertăţii economice din alte 90 de ţări a scăzut".
Macedonia şi-a îmbunătăţit scorul general cu 4,5 puncte şi a urcat 22 de locuri, ajungând pe locul 56 în indexul din acest an. Scorul Croaţiei pentru libertatea economică a crescut cu 4,1 puncte, ajungând la 59,2, în timp ce noul scor al BiH, de 56,2, este cu 3,1 puncte mai mare decât anul trecut. Ambele ţări au urcat 24 de locuri pe listă. Croaţia s-a plasat pe locul 92, iar BiH pe locul 110.

Bulgaria a pierdut 2,3 puncte faţă de scorul libertăţii economice din 2009 din cauza "regreselor înregistrate în libertatea investiţiilor şi libertatea faţă de corupţie şi din cauza creşterii cheltuielilor guvernamentale", se afirma în raport. Cu un scor actual de 62,3 puncte, ţara a coborât 19 poziţii, până pe locul 75 în Indexul pe 2010.

Pe baza scorului total de 64,2 puncte, cu un punct mai mare decât cel de anul trecut, România s-a plasat pe poziţia 63 în indexul libertăţii economice din acest an. Serbia a câştigat 0,3 puncte şi a urcat cinci locuri, pe poziţia 104, cu un scor de 56,9.

Hong Kong şi Singapore au rămas cele mai libere economii din lume pentru al 16-lea an la rând. Dintre cele 179 de ţări clasificate anul acestea, doar alte cinci ţări au intrat în categoria economiilor "libere", cu un scor general de 80 de puncte sau mai mare. Alte 23 de ţări cu 70-79,9 puncte au intrat în categoria economiilor "în general libere".