Ploile torenţiale de luna trecută au provocat inundaţii considerabile în regiunile Shkoder şi Lezhe din nord-vestul Albaniei, determinând evacuarea a peste 5 000 de persoane.

Deşi guvernul s-a felicitat pentru modul de gestionare a situaţiei de criză, partidul de opoziţie din ţară a afirmat că reducerea nivelurilor apelor la hidrocentrale ca răspuns la criză a fost o greşeală care a agravat inundaţiile.

Procuratura generală investighează posibila gestionare proastă a centralelor hidroelectrice şi a barajelor în timpul ploilor torenţiale. Aceasta analizează regulile tehnice pentru deschiderea porţilor rezervorului unei hidrocentrale şi verifică nivelul apelor din rezervoare la momentul deschiderii porţilor.

În contextul extinderii inundaţiilor -- durând până la jumătatea lunii ianuarie, îndeosebi pe râul Drin, unde se află trei hidrocentrale importante -- guvernul s-a străduit să reacţioneze.

Albania a declarat stare de urgenţă şi a oferit internate pentru multe din persoanele evacuate, în timp ce altele au fost găzduite de prieteni şi rude. Pe măsură ce apele s-au retras, oamenii s-au întors acasă, iar guvernul a început să evalueze pagubele, dând asigurări că toate familiile afectate vor despăgubite pentru pierderile lor.

"A fost o operaţiune umanitară de succes, care va rămâne în istorie", a declarat prim-ministrul Sali Berişa. Misiunea Băncii Mondiale în Albania a fost de acord, afirmând că managementul situaţiei de criză a fost eficient.

Deşi opiniile sunt împărţite, mulţi bloggeri spun că proasta gestionare de care a dat dovadă guvernul a agravat inundaţiile.

davidd vorbeşte pentru majoritate, spunând că "aceste inundaţii nu ar fi existat dacă porţile apelor ar fi fost deschise cu două săptămâni înainte".

shigjeta spune însă că evenimentele nu au putut fi prevăzute. "A putut prevedea cineva inundaţiile din vara trecută din Austria, Republica Cehă, Polonia sau Turcia?" întreabă ea. "A fost posibil de evitat iarna geroasă care a lovit diferite ţări?"

Solidarnosc a afirmat că înşiruirea de evenimente a fost un dezastru natural. "Guvernul poate fi învinuit doar dacă nu a răspuns la dezastru, pentru a-i ajuta pe cetăţeni, dar a făcut-o", a explicat el.

Nu este adevărat, afirmă canart1975, subliniind că responsabilitatea guvernului este să prevină dezastrele, "nu să îndeplinească servicii funerare". El adaugă că "deschiderea porţilor apelor de la hidrocentrală este o acţiune planificată pentru a evita producerea inundaţiilor".
 Boy este convins că inundaţiile ar fi putut fi evitate dacă guvernul ar fi urmat regulile tehnice ale centralelor. "Fluxul de apă este mai scăzut în comparaţie cu anul anterior", afirmă el. "Ce s-a întâmplat este o greşeală... pentru a obţine şi mai mulţi bani".

Fiindu-i cunoscute zonele afectate, unde a lucrat ani la rândul, BEHARI a afirmat că acestea au fost ameninţate de inundaţii de-a lungul istoriei. "Problema este ce ar trebui să facă guvernul pentru a preveni inundaţii, şi cum".

"Vremurile s-au schimbat, economia şi tehnologia au avansat. Pe scurt, intervenţia în aceste zone este indispensabilă pentru a nu mai avea inundaţii pe viitor", a adăugat BEHARI.

În cele din urmă, Pjer Thomas argumentează că ceea ce s-a întâmplat demonstrează clar "cât de incompetenţi sunt politicienii noştri în soluţionarea situaţiilor grave". El crede că şi opoziţia ar fi eşuat. "Administraţia noastră se află la cele mai joase niveluri de competenţă".