Ferrari a reuşit dubla la Bahrain, profitînd de problema tehnică a lui Vettel » Ferrari, echipa căluţului cabrat, a început tare. Victorie Alonso, iar Massa pe locul doi. Lui Vettel i-a cedat maşina, deşi condusese aproape trei sferturi din cursă
Sakhir, Bahrain. Prima cursă din 2010. Prima cursă pentru Schumacher după ce renunţase la F1 acum 3 ani. Prima cursă pentru Massa după teribilul accident de la Budapesta din vară, atunci casca de protecţie i-a salvat viaţa. Prima cursă pentru Alonso la Ferrari şi a lui Button, actualul campion mondial, la McLaren. Prima cursă fără Raikkonen, plecat în WRC. Şi pentru Hamilton a însemnat ceva Sakhirul. Prima cursă de cînd s-a împăcat cu Nicole Scherzinger, fata de la Pussycat Dolls! N-am spus nimic de Vettel, germanul considerat urmaşul lui Schumi. Puştiul de 23 ani de la Red Bull a mers foarte bine în calificări şi a obţinut pole-position.

Schumacher pe 6
Ieri, Vetttel a condus aproape trei sferturi din cursă şi probabil ar fi cîştigat MP al Bahrainului dacă n-avea o problemă tehnică. În turul 34, monopostul său a început să dea rateuri şi, implicit, a început să piardă teren. În spate său, "vulpoiul" Alonso care a profitat imediat. Aşa a făcut şi Massa, iar Vettel a ajuns pe trei. Germanul a luat legătura cu echipa sa tehnică, cerînd ajutorul. A primit răspuns negativ, iar lui Vettel nu i-a rămas decît să-şi păstreze poziţia. A cedat şi ultimul loc al podiumului în faţa lui Hamilton. A terminat însă pe 4, înaintea celor doi piloţi ai lui Mercedes GP: Rosberg şi Schumacher. Locul 6 este mulţumitor pentru Schumi. Septuplul campion mondial declarase după calificări că încă se simte ruginit, iar maşina mai are nevoie de mici reglaje. Înseamnă că rezultatul este bun.

Victorie mare, dar şi norocoasă pentru Ferrari! Alonso şi Massa pe primele locuri, cu Fernando numărul 1 şi Felipe mîna dreaptă. 

