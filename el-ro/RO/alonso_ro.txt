Alonso îndeamnă la calm: "Formula 1 nu e Cirque du Soleil! Cei ce doresc alt spectacol, să caute alt sport"
Pilotul spaniol al echipei Ferrari, Fernando Alonso, a declarat, joi, că Formula 1 nu este Cirque du Soleil, răspunzând astfel criticilor formulate de numeroşi oficiali din F1 privind calitatea spectacolului la Marele Premiu al Bahrainului, prima etapă a sezonului 2010.
"La Bahrain, cursa nu a fost plictisitoare deloc. Nu am văzut nicio diferenţă faţă de anii trecuţi. În 2009, Jenson Button a câştigat şase din primele şapte curse ale anului, rulând de unul singur pe pistă. Şi nimeni nu a mai spus nimic despre reguli. Anul acesta, am fost surprins de faptul că toată lumea a criticat regulamentul. Din punctul meu de vedere, cursa a fost destul de interesantă", a declarat Alonso, prezent la Melbourne, unde duminică va avea loc a doua etapă a sezonului.
Prima etapă a Campionatului Mondial de Formula 1 a fost aşteptată cu nerăbdare atât de fani, cât şi de cei implicaţi în Marele Circ, însă mulţi au fost dezamăgiţi de faptul că schimbările de regulament aduse de FIA şi cooptarea unor noi echipe nu au îmbunătăţit spectaculozitatea competiţiei. Cele mai importante modificări pentru acest an au fost interzicerea realimentării în timpul curselor şi introducerea unui nou sistem de punctaj care să recompenseze mai bine locurile fruntaşe. Însă, în Bahrain, au fost puţine dueluri roată la roată şi, implicit, puţine depăşiri.
Numeroşi oficiali şi piloţi, printre care şi Mark Webber (Red Bull), au calificat cursa de la Bahrain drept "plictisitoare" şi au propus modificări în regulament, una dintre propunerile vehiculate fiind introducerea încă unei opriri obligatorii la boxe pentru schimbarea pneurilor.
"Trebuie să ne păstrăm calmul şi să aşteptăm să se desfăşoare mai multe curse, pentru a vedea dacă sunt mai bune sau mai slabe cu noile reguli. Opririle obligatorii sunt ridicole. Ne aflăm în Formula 1, nu în Cirque du Soleil. Cel care doreşte să vadă un alt spectacol, accidente, maşini de siguranţă, ploaie, să caute un alt sport. Aici, ne aflăm la cel mai înalt nivel tehnic, cu maşinile cele mai rapide şi cu cea mai mare precizie", a mai spus Alonso.

