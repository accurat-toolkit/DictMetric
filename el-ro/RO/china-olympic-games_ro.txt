China întrerupe după 46 de ani dominaţia Rusiei la patinaj artistic! "Am luat aurul! Acum facem un copil" 
Chinezii Xue Shen (31 de ani) şi Hongbo Zhao (36) au cucerit titlul la perechi după ce la precedentele două ediţii au rămas cu bronzul

A fost a patra lor tentativă de a cuceri aurul olimpic. Atunci cînd au făcut-o pe prima, la Nagano 1998, aveau cu 12 ani mai puţin şi nu credeau că va dura atît de mult pînă cînd îşi vor împlini visul. În fine, la Vancouver 2010, Xue Shen şi Hongbo Zhao au devenit primii campioni olimpici din China la patinaj artistic, în proba de perechi. În 2002, intraseră deja în istorie cu întîia medalie de aur obţinută la un campionat mondial. 

La Salt Lake City 2002 şi Torino 2006, cei doi, soţ şi soţie din 2007, s-au oprit pe locul de bronz al podiumului. Acum, au făcut saltul de două trepte dintr-o dată şi, mai mut decît atît, au întrerupt supremaţia cuplurilor reprezentînd URSS şi Rusia, începută în 1964 de Ludmila Belousova şi Oleg Protopopov. 46 de ani şi 11 titluri olimpice. Pînă în 2010. Pînă la Shen şi Zhao. 

Patinează împreună de 18 ani, ceea ce le oferă statutul de cel mai "vechi" cuplu din istoria acestui sport. În 2007, şi-au anunţat retragerea din competiţii, apoi s-au căsătorit pentru a experimenta o viaţă "normală". Au stat departe de gheaţă pînă în 2009. Dar, cum revenirile sînt la modă, au făcut-o pe a lor pentru a reuşi titlul la Vancouver. L-au cucerit datorită unei evoluţii pe cît de bine alcătuite din punct de vedere  tehnic, pe atît de pline de graţie, aranjată pe bucata muzicală "Adagio în G Minor."

"Medalia de astăzi reprezintă încununarea carierei noastre frumoase. E greu să mai continuăm să patinăm", a spus Shen (31 de ani). "Poate e timpul să facem un copil". Soţul ei, mai în vîrstă cu 5 ani, le-a dat un sfat plin de umor medaliaţilor cu bronz, germanii Aliona Savchenko şi Robin Szolkowy: "Nu aşteptaţi pînă la 37 de ani ca să cîştigaţi aurul!". Nu toate încercările repetate se termină cu zîmbetul pe buze.

5 titluri olimpice la JO de iarnă a obţinut pînă acum China: două în 2002, două în 2006 şi unu în 2010

35 de medalii au cucerit chinezii la Olimpiadele de iarnă de pînă acum, 5 de aur, 17 de argint şi 13 de bronz

PRECEDENŢII ÎNVINGĂTORI OLIMPICI LA PERECHI
Innsbruck 1964    Ludmila Belousova/Oleg Protopopov (URSS)
Grenoble 1968    Ludmila Belusova/Oleg Protopopov (URSS)
Sapporo 1972    Irina Rodnina/Alexei Ulanov (URSS)
Innsbruck 1976    Irina Rodnina/Alexander Zaiţev (URSS)
Lake Placid 1980    Irina Rodnina/Alexander Zaiţev (URSS)
Sarajevo 1984    Elena Valova/Oleg Vasiliev (URSS)
Calgary 1988    Ekaterina Gordeeva/Sergei Grinkov (URSS)
Albertville 1992    Natalia Mişkutenok/Artur Dimitriev (CSI)
Lillehammer 1994    Ekaterina Gordeeva/Sergei Grinkov (Rus)
Nagano 1998    Oksana Kazakova/Artur Dimitriev (Rus)
Salt Lake City 2002    Elena Berejnaia/Anton Siharulidze (Rus), la egalitate cu Jamie Sale/David Pelletier (Can)
Torino 2006    Tatiana Totmianina/Maxim Marinin (Rus)

190.000 de oameni se uită la JO
Cel mai important eveniment al iernii, Jocurile Olimpice de la Vancouver, a stîrnit un interes moderat în rîndul telespectatorilor români. Pe TVR1 şi pe TVR 2, cumulat, aproximativ 190.000 de români au urmărit în fiecare zi programele dedicate întrecerii din Canada în cele trei zile de emisie. Reluarea ceremoniei de deschidere a Olimpiadei a fost cel mai urmărit eveniment de pînă acum, cu peste 400.000 de telespectatori. Absenţa performanţelor românilor în sporturile de iarnă, dar şi difuzarea JO şi pe Eurosport sînt două cauze ale audienţelor medii înregistrate de televiziunea naţională.

Însărcinată, pe gheaţă
Echipa de curling a Canadei nu are cinci membri, ci şase. Rezerva Kristie Moore (foto, 30 de ani) este însărcinată în cinci luni şi jumătate, devenind astfel abia a doua sportivă din istoria olimpică de iarnă care participă la Jocuri în timp ce aşteaptă un copil. În urmă cu nouăzeci de ani, la Anvers 1920, suedeza Magda Julin a cucerit titlul la patinaj artistic aflîndu-se în primul trimestru de sarcină. Moore a spus că nu are probleme în lansarea pietrei. "S-ar putea să se complice lucrurile prin luna a opta, dar pînă atunci nu", a spus ea. Canada e favorită la aur în concursul feminin de curling.
