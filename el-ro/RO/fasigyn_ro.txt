
FASIGYN , tablete filmate 
tinidazolum
 
 
Compoziţia calitativă şi cantitativă: Fasigyn tablete conţine 500 mg tinidazol ca substanţă activă.

Forma farmaceutică: Tablete filmate de 50 mg. Suspensie orală cu 200 mg tinidazol/ml.

Indicaţii terapeutice: Profilaxie: Prevenirea infecţiilor postoperatorii cauzate de bacterii anaerobe, în special celor asociate chirurgiei colonului, gastrointestinale şi ginecologice. Tratamentul următoarelor infecţii: Infecţii anaerobe ca: Infecţii intraperitoneale: peritonite, abcese. Infecţii ginecologice: endometrite, endomiometrite, abcese tuboovariene. Septicemii bacteriene. Infecţii ale plăgilor postoperatorii. Infecţii ale tegumentelor şi ţesuturilor moi. Infecţii ale tractului respirator superior şi inferior: pneumonii, empieme, abcese pulmonare. Vaginita nespecifică. Gingivita ulcerativă acută. Tricomoniaza urogenitală la pacienţi de sex masculin şi feminin. Giardiaza. Amebiaza intestinală. Amebiaza hepatică.

Posologie şi mod de administrare: Prevenirea infecţiilor postoperatorii. Adulţi: Oral, o doză orală unică de 2 g cu aproximativ 12 ore înaintea operaţiei. Copii sub 12 ani: Nu există date disponibile care să permită recomandarea dozei pentru profilaxia infecţiilor anaerobe la copii sub vârsta de 12 ani. Infecţii anaerobe. Adulţi: Oral, o doză iniţială de 2 g în prima zi, urmată de 1 g zilnic, administrat ca doză unică sau 500 mg de două ori pe zi. În general este adecvat tratamentul timp de 5 până la 6 zile, dar aprecierea clinică trebuie să determine durata terapiei, mai ales în cazurile în care eradicarea infecţiei din anumite ţesuturi poate fi dificilă. Se recomandă supravegherea regulată clinică şi de laborator, dacă se consideră necesară continuarea terapiei mai mult de 7 zile. Copii sub 12 ani: Nu există date disponibile care să permită recomandarea dozei pentru tratarea infecţiilor anaerobe la copii sub vârsta de 12 ani. Vaginita nespecifică. Adulţi: Vaginita nespecifică a fost tratată cu succes cu odoză orală unică de 2 g. Rate de vindecare mai mari s-au obţinut cu doze orale zilnice de 2 g timp de două zile consecutiv (doza totală de 4 g). Gingivita ulcerativă acută. Adulţi: O doză orală unică de 2 g. Tricomoniaza urogenitală. Când infecţia cu Trichomonas vaginalis este confirmată se recomandă tratamentul simultan al partenerului. Regimul de preferat pentru adulţi. O doză orală unică de 2 g. Regimul alternativ pentru adulţi: 150 mg oral, de trei ori pe zi, timp de 5 zile, sau 150 mg oral, de două ori pe zi, timp de 7 zile. Copii: O doză unică de 50 până la 75 mg/kg corp. În unele cazuri s-ar putea să fie necesară repetarea acestei doze. Giardiaza. Adulţi: O doză unică de 2 g oral, sau, alternativ, 150 mg administrate de două ori pe zi timp de 7 zile. Copii: O doză unică de 50 până la 75 mg/kg corp. În unele cazuri s-ar putea să fie necesară repetarea acestei doze. Amebiaza intestinală. Adulţi: O doză unică zilnică de 2 g oral, timp de 2 până la 3 zile, sau, alternativ, 600 mg administrate oral de două ori pe zi, timp de 5 zile. Ocazional, când cura de 3 zile cu doză unică nu este eficientă, tratamentul poate fi continuat până la 6 zile. Când tratamentul cu două doze pe zi, timp de 5 zile, nu este eficient, poate fi continuat până la 10 zile. Copii: O doză unică de 50 până la 60 mg/kg corp pe zi, 3 zile succesive. Amebiaza hepatică. Pentru amebiaza hepatică poate fi necesară aspirarea puroiului în completarea tratamentului cu Fasigyn. Adulţi: Oral, doza totală variază de la 4,5 la 12 g, în funcţie de cât de virulentă este Entamoeba histolytica. Tratamentul se iniţiază cu 1,5 până la 2 g oral, ca doză unică zilnică, timp de 3 zile. Ocazional, când cura de 3 zile este ineficientă, tratamentul poate fi continuat până la 6 zile. Ca un regim alternativ, se pot administra 600 mg oral de două ori pe zi, timp de 5 zile. Ocazional, când cura de 5 zile este ineficientă, tratamentul poate fi continuat până la 10 zile. Copii: O doză orală unică de 50 până la 60 mg/kg corp pe zi, timp de 5 zile succesive. Administrarea orală: Se recomandă administrarea de Fasigyn oral în timpul mesei sau după masă.

Contraindicaţii: Administrarea de Fasigyn este contraindicată în primul trimestru de sarcină, la mame care alăptează, la pacienţi cu afecţiuni neurologice organice şi la pacienţi cu hipersensibilitate la oricare din componentele lui. Asemenea altor medicamente similare ca structură, Fasigyn este contraindicat la pacienţii cu discrazii sanguine actuale sau în antecedente, cu toate că nu s-au observat anomalii hematologice persistente în studiile cu tinidazol clinice sau pe animale.

Avertismente şi precauţii speciale: Ca şi în cazul compuşilor înrudiţi, băuturile alcoolice trebuie evitate în timpul tratamentului cu Fasigyn, datorită posibilităţii dezvoltării reacţiei disulfiram-like (hiperemie, colici abdominale, vărsături, tahicardie). Medicamente cu structură chimică similară, inclusiv Fasigyn, s-au asociat cu tulburări neurologice variate ca: ameţeală, vertij, ataxie, neuropatie periferică şi rar convulsii. Dacă în timpul tratamentului cu Fasigyn apare vreun semn neurologic anormal, medicamentul trebuie întrerupt.

Interacţiuni cu alte medicamente şi alte forme de interacţiune: Alcoolul poate produce o reacţie disulfiram-like şi trebuie evitat 72 de ore după întreruperea tratamentului cu Fasigyn (a se vedea "Avertismente şi precauţii speciale").

Sarcină şi alăptare: Sarcină. Studii de fertilitate pe şobolani care au primit 100 mg sau 300 mg tinidazol/kg corp nu au dovedit vreun efect asupra fertilităţii, a greutăţii adulţilor şi puilor, a gestaţiei, a viabilităţii, sau lactaţiei. A apărut o uşoară şi nesemnificativă creştere a ratei de resorbţie la doza de 300 mg/kg corp. Tinidazolul traversează bariera placentară. Având în vedere că efectele compuşilor acestei clase asupra dezvoltării fetale sunt necunoscute, folosirea tinidazolului în timpul primului trimestru de sarcină este contraindicată. Nu există nici o dovadă că Fasigyn ar fi dăunător în timpul ultimelor trimestre de sarcină, dar folosirea sa în timpul trimestrelor II şi III cere punerea în balanţă a beneficiilor potenţiale cu riscurile posibile pentru mamă şi făt. Alăptare: Tinidazolul este excretat în laptele matern. Tinidazolul poate continua să apară în laptele matern timp de 72 de ore după administrare. Femeile nu trebuie să alăpteze cel puţin 3 zile după întreruperea tratamentului cu Fasigyn.

Efecte asupra abilităţii de conducere auto sau folosirii maşinilor: Efectul tinidazolului asupra abilităţii de conducere auto sau folosirii maşinilor nu a fost studiat. Nu există nici o dovadă că ar putea afecta aceste abilităţi.

Efecte secundare: Efectele secundare raportate au fost în general rare, uşoare şi autolimitate. Efectele gastrointestinale includ: greaţă, vărsături, anorexie, diaree, gust metalic şi dureri abdominale. Reacţii de hipersensibilizare, ocazional severe, pot apărea în cazuri rare sub formă de rash cutanat, prurit, urticarie şi edem angioneurotic. Ca şi compuşii înrudiţi, Fasigyn poate produce leucopenie tranzitorie. Alte efecte secundare raportate rar sunt: cefalee, oboseală, limbă încărcată şi urina închisă la culoare.

Supradozare: În studii pe şoareci şi şobolani, LD50 pentru şoareci a fost 3.600 mg/kg corp pentru administrarea orală şi 2.300 mg/kg corp pentru administrarea intraperitoneală. La şobolani, LD50 a fost 2.000 mg/kg corp pentru administrarea orală şi peritoneală. Semne şi simptome ale supradozării. Nu s-au înregistrat supradozări cu Fasigyn la oameni. Tratamentul supradozării. Nu există un antidot specific pentru tratamentul supradozării cu tinidazol. Tratamentul este simptomatic şi de susţinere. Poate fi util lavajul gastric.Tinidazolul este uşor dializabil.

Proprietăţi farmacodinamice: Fasigyn este un derivat al compuşilor substituiţi ai imidazolului şi posedă activitate antiprotozoarică şi antianaerobă. Modul de acţiune al medicamentului Fasigyn împotriva bacteriilor necondiţionat anaerobe şi protozoarelor include penetraţia sa în celula microorganismului cu distrugerea ulterioară a lanţurilor ADN sau inhibarea sintezei lor. Tinidazolul este activ asupra protozoarelor şi bacteriilor anaerobe. Activitatea asupra protozoarelor include: Trichomonas vaginalis, Entamoeba histolytica şi Giardia lamblia. Tinidazolul este activ asupra Gardnerella vaginalis şi asupra majorităţii bacteriilor anaerobe incluzând: Bacteroides fragilis, Bacteroides melaninogenicus, Bacteroides spp., Clostridium spp., Eubacterium spp., Fusobacterium spp., Peptococcus spp., Peptostreptococcus spp. şi Veillonella spp.

Proprietăţi farmacocinetice: Fasigyn se absoarbe rapid şi complet în urma administrării orale. În studii pe voluntari sănătoşi care au primit 2 g tinidazol oral, nivelurile serice de vârf de 40-51 mg/ml au fost obţinute în 2 ore şi au scăzut la valori între 11 şi 19 mg/ml după 24 de ore. Voluntari sănătoşi care au primit 800 mg şi 1,6 g tinidazol i.v. în 10-15 minute au obţinut concentraţii plasmatice de vârf care au variat de la 14 la 21 mg/ml pentru doza de 800 mg şi în medie 32 mg/ml pentru doza de 1,6 g. După 24 de ore de la perfuzie, nivelurile plasmatice de tinidazol au scăzut la 4-5 mg/ml şi respectiv 8,6 mg/ml, justificând dozajul o dată pe zi. Nivelurile plasmatice scad încet şi tinidazolul poate fi detectat în plasmă în concentraţii de 0,5 mg/ml la 72 de ore de la perfuzie şi până la 1 mg/ml la 72 de ore de la administrarea orală. Timpul plasmatic de înjumătăţire al tinidazolului este de 12-14 ore. Tinidazolul se distribuie în toate ţesuturile organismului şi traversează bariera hematoencefalică, obţinând concentraţii clinic eficiente în toate ţesuturile. Volumul aparent de distribuţie este de aproximativ 50 litri. Aproximativ 12% din doza administrată se excretă în fecale. Studii pe pacienţi cu insuficienţă renală (clearance creatinină 22 ml/min) nu au indicat nici o modificare statistic semnificativă a parametrilor farmacocinetici ai tinidazolului. Astfel nu sunt necesare ajustări ale dozelor la aceşti pacienţi.

Particularităţi farmaceutice: Incompatibilităţi. Nu există.

Condiţii de păstrare: Se păstrează la temperatura camerei. Termen de valabilitate. Tablete - 4 ani. Suspensie orală - 3 ani.

A.P.P.: Producător: Pfizer International Corporation


ATENŢIE !
 