Revoluţie în Liga Campionilor! "Revanşa celor mici, dar bogaţi"
Tragerea la sorti a sferturilor de finală a consemnat dueluri interesante, printre care şi un duel 100% francez. Interesant este că de data asta nu a mai spus nimeni că sorţii au fost dirijaţi, aşa cum s-a afirmat atunci când Steaua şi Rapid au disputat dubla fratricidă din ediţia 2005-2006 a fostei Cupe UEFA.
Dincolo de ciocnirile Lyon - Bordeaux, Bayern - Manchester, Arsenal - Barcelona şi Inter - TSKA Moscova există concluzia, corect trasă de colegii de la Marca, potrivit căreia avem cele mai slabe sferturi din istoria competiţiei. "Revanşa celor mici, dar bogaţi", titrează cotidianul citat, care crede că nu este vorba despre "Noua Ordine Mondială", ci despre o situaţie de moment care nu va dura prea mult.

Au căzut nume grele

Optimile de finală ale actualei ediţii au adus cu sine eliminarea a trei cluburi superfavorite la câştigarea competiţiei, şi anume Real Madrid, Chelsea Londra şi AC Milan. Altele, cum ar fi deţinătoarea trofeului, Barcelona şi englezii de la Manchester United, finaliştii de la Roma, au mers mai departe conform pronosticurilor majorităţii specialiştilor. Au acces în aceeaşi fază a competiţiei şi Olympique Lyon, ŢSKA Moscova sau Girondins de Bordeaux, echipe demne de tot respectul, dar departe de a fi contribuit la scrierea istoriei sportului-rege. Cel puţin, nu până în acest moment. Putem trece la aceeaşi categorie şi pe Arsenal, un mare club, dar care nu a câştigat niciodată Liga Campionilor.

Palmaresul, bată-l vina!

Aruncând o privire pe tablou să remarcăm faptul că patru dintre cluburile care-şi dispută un loc în semifinalele Ligii, nu au ridicat niciodată acest trofeu deasupra capului, acestea fiind Arsenal, Lyon, ŢSKA şi Bordeaux. Celelalte patru au făcut-o, Bayern de patru ori, Barcelona şi Manchester de 3 ori şi Inter de două ori. Pare mult, dar nu este chiar aşa. Mai exact, ar trebui să ne întoarcem în ediţia 2000-2001 pentru a găsi nişte sferturi unde se prezentau mai multe cluburi necâştigătoare ale trofeului, acestea fiind Galatasaray, Leeds, Deportivo, Arsenal şi Valencia, la fel ca în 2004, atunci fiind vorba despre Lyon, Deportivo, Monaco, Chelsea şi Arsenal. Există însă o diferenţă fundamentală care vine să sprijine teoria celor de la Marca, aceasta constând în faptul că numărul de trofee cumulate ale echipelor calificate în sferturile din 2001 erau de 13, cifra fiind superioară în ceea ce priveşte ediţia din 2004, cu numai puţin de 17 trofee cumulate. Evident, era suficient să fie Milan si Real Madrid printre sfertfinalişti pentru ca numărul să crească sensibil de mult...

O nouă tendinţă

Nu este clar acest lucru, dar cât de departe pare a fi ediţia 2002-2003, atunci când nu mai puţin de 7 dintre cele 8 sfertfinaliste câştigaseră cel puţin o dată trofeul (de 26 de ori în total)... Mari echipe ca Real Madrid, Milan, Ajax sau Juventus, trupe care au câştigat multe trofee nu se mai află în acest moment pe tablou, iar tendinţa ar putea continua şi în anii următori. Sunt şi sanse, totuşi, ca ediţia din acest an să consemneze o învingătoare în premieră, lucru care nu s-a mai mai întâmplat din 1997, atunci când Borussia Dortmund se încorona la Munchen campioană a continentului. Apropo, mai ţine minte cineva că Borussia Dortmund este una dintre echipele care au triumfat în Liga Campionilor?
