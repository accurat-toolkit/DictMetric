Pirmajā spēlē iztika bez pārsteigumiem un Latvijas izlase Olimpisko hokeja turnīru uzsākusi ar zaudējumu pret zvaigžņoto Krievijas izlasi.

Par spēli
Rezultāts 2:8 ir graujošs, kaut spēle bija labāka nekā rezultāts. Lai arī kā pirms spēles puiši noskaņojās, tomēr spēles sākumā Latvijas izlases spēlētāji izskatījās pārdeguši. Starta sasprindzinājums izpaudās noraidījumos, kas arī ļāva Krievijas izlasei bez būtiskas pretestības pārņemt spēles grožus savās rokās un drīz vien iegūt komfortablu pārsvaru. Turpinājumā spēles ritms, protams, mainījās un Latvijas izlase spēja atgūties un nodemonstrēt, ka arī prot spēlēt hokeju. Diemžēl uzbrucēju kļūdas vidus zonā, aizsargu pozicionālās kļūdas un vilcināšanās ar lēmuma pieņemšanu, kā arī Edgara pāris neveiksmes 3.perioda ievadā noteica to, ka rezultāts beigās ir graujošs.

Lūzuma punkts
Spēles sākums, kurā Latvijas izlases spēlētājiem pietrūka vēsa prāta un pārliecības, lai precīzi un vienkārši nospēlētu un noslāpētu Krievijas izlases starta spiedienu. Sekoja drudžainas darbības, noraidījumi, avantūriskas piespēles uzbrucējiem, kā rezultātā Krievijas sarkanā mašīna jau no starta uzņēma labu ātrumu un spēles turpinājumu aizvadīja ar milzīgu pārliecību.

Vājie posmi
Krievijas izlase ir tāds pretinieks uz, kura fona ļoti labi var redzēt Latvijas izlases trūkumus un lietas, pie kurām būtu jāpiestrādā.
Izeja no zonas. Pirms turnīra tika gari un plaši runāts par Ziemeļamerikas mazo laukumu īpatnībām un viena no būtiskākajām lietām ir aizsardzības zonu garums, kas uzliek lielāku atbildību malējiem uzbrucējiem atstrādāt aizsardzībā un palīdzēt izvadīt ripu no zonas. Ar šo bija milzīgas problēmas, kā rezultātā tika zaudēti gan vārti, gan pelnīti noraidījumi.
Atbildīga spēle vidus zonā. Latvijas izlase cerēja ķert pretinieku uz pretuzbrukumiem, bet dēļ avantūrām un paviršībām vidus zonā paši iekrita uz pretuzbrukumiem. Lai arī pirms spēles tika runāts, ka nedrīkst neko dāvināt pretiniekam - ja apspēlē, tad, lai apspēlē, tomēr dāvanu netrūka.
Aizsargu pāris Galviņš-Laviņš. Aizvadīja ļoti neveiksmīgu spēli, ja Laviņš lielākoties grēkoja ar pozicionālām kļūdām, tad Galviņa izpildījumā bija novērojams plašs kļūdu arsenāls. Lai komanda turpmākajās spēlēs spētu sasniegt labākus rezultātus, tad Rīgas „Dinamo” stabilākajam aizsargu pārim ir jāatsāk demonstrēt atbilstošs sniegums. To, ka viņi to var, šogad jau ne reizi vien ir pierādījuši.
Pārkāpumi. Šajā spēlē tiesāšana bija NHL manierē, kad no vienas puses tiek diezgan daudz ļauts kontakta spēlē ar augumiem, bet no otras puses ļoti skrupulozi tiek svilptas turēšanas, ķeksēšanas, sitieni, grūšanas u.tml.. Latvijas izlases spēlētājiem tas sagādāja milzīgas problēmas. (Tiem, kas seko līdzi NHL spēlēm, arī Karsuma noraidījums nekādu pārsteigumu neizraisīja, kaut, protams, diezin vai, ka kāds tiesnesim pārmestu, ja viņš tajā situācijā nebūtu nosvilpis).



Vairākums/ mazākums
Lai arī Latvijas izlasei neizdevās izmantot nevienu no vairākuma iespējām, tomēr otrajā un trešajā periodā izdevās veikt vairākas labas izspēlēs un pāris epizodēs (Ankipāns un Cipulis) tikai mazliet pietrūka, lai gūtu arī vārtus.
Mazākuma brigādēm šajā spēlē bija pamatīga slodze un komanda ar savu uzdevu tika galā ļoti labi. Vienreiz gan ripa atrada Malkina nūju un nonāca tīklā.

Treneru lēmumi
Treneri vienā virknējumā bija salikuši Daugaviņu, Bērziņu un Meiju, tomēr diezgan ātri kļuva skaidrs, ka ļoti labu spēli aizvadošajam Kasparam pietrūkst atbalsts no maiņas biedriem, turpinājumā uz brīdi 3.periodā treneri arī izlēma veikt rokādi un Bērziņu samainīja vietām ar Širokovu, tomēr tas būtiski situāciju nemainīja. Skaidrs, ka šajā jautājumā – ar ko kopā salikt Kasparu Daugaviņu, treneriem būs ko palauzīt galvu.

Labais sliktajā
Daugaviņš. Bija redzamākais spēlētājs laukumā, ļoti labi cīnījās pie apmalēm, pieturēja ripu un centās katrā situācijā saasināt situāciju.
Vairākums. Latvijas izlasei padevās pāris ļoti labas vairākuma izspēles, kur tikai pretinieka vārtsarga meistarība un veiksme neļāva gūt arī vārtus.
Vasiļjeva un Ankipāna vārtu guvumi. Latvijas izlasei izdevās pārspēt Krievijas izlases vārtsargu un atklāt savu rēķinu šajā turnīrā. Sevišķi izceļams Ankipāna netveramais šķīliens.
