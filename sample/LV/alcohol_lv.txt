Saeima ir pieņēmusi un Valsts 
prezidents izsludina šādu likumu:
Alkoholisko dzērienu aprites likums
1.pants. Likumā lietotie termini 

Likumā lietotie termini atbilst likumā "Par akcīzes nodokli" lietotajiem ar akcīzes nodokli apliekamo objektu terminiem un to skaidrojumam, kā arī Reklāmas likumā un Radio un televīzijas likumā lietotajiem terminiem un to skaidrojumam.
2.pants. Likuma darbības joma 

(1) Likums regulē jebkuras darbības ar alkoholiskajiem dzērieniem [sagatavošana pārstrādei, pārstrāde, ražošana, iepildīšana iepakojumā (fasēšana), marķēšana, uzglabāšana, iekraušana, izkraušana, pārvietošana, pārvadāšana, ievešana, izvešana, izplatīšana, iegāde, realizācija, iznīcināšana u.tml.], kā arī alkoholisko dzērienu reklāmu (turpmāk — alkoholisko dzērienu aprite). 

(2) Likums piemērojams arī alkoholisko dzērienu mazumtirdzniecībai vilcienos, lidmašīnās un uz kuģiem, ja šie transportlīdzekļi ir reģistrēti Latvijā.
3.pants. Speciālu atļauju (licenču) veidi un to izsniegšanas pamatnoteikumi 

(1) Alkoholisko dzērienu vairumtirdzniecībai un alkoholisko dzērienu mazumtirdzniecībai ir nepieciešama speciāla atļauja (licence) (turpmāk — licence). Ja alkoholisko dzērienu mazumtirgotāji tirgo tikai alu, tiem ir nepieciešama alus mazumtirdzniecības licence. 

(2) Alkoholisko dzērienu vairumtirdzniecības licenci, alkoholisko dzērienu mazumtirdzniecības licenci un alus mazumtirdzniecības licenci izsniedz Valsts ieņēmumu dienesta licencēšanas komisija. 

(3) Alkoholisko dzērienu vairumtirdzniecības licenci, alkoholisko dzērienu mazumtirdzniecības licenci un alus mazumtirdzniecības licenci izsniedz uz nenoteiktu laiku. 

(31) Ja papildus alkoholisko dzērienu mazumtirdzniecības vai alus mazumtirdzniecības licencē norādītajai pastāvīgajai tirdzniecības vietai tiek pieteikta alkoholisko dzērienu mazumtirdzniecība novietnē (6.panta devītā daļa), attiecīgajā licencē minētā darbība norādītajā vietā tiek atļauta uz laiku līdz pieciem mēnešiem kalendārajā gadā. 

(4) Alkoholisko dzērienu vairumtirdzniecības licenci, alkoholisko dzērienu mazumtirdzniecības licenci un alus mazumtirdzniecības licenci neizsniedz (nepārreģistrē), ja pieteiktā tirdzniecības vieta ir deklarēta citas personas licencē. 

(5) Alkoholisko dzērienu vairumtirdzniecības licence, alkoholisko dzērienu mazumtirdzniecības licence un alus mazumtirdzniecības licence dod tiesības veikt attiecīgās darbības tikai licencē norādītajā vietā, un licenci ir tiesīga izmantot tikai tā persona, kurai šī licence izsniegta. 

(6) Alkoholisko dzērienu vairumtirdzniecības licences, alkoholisko dzērienu mazumtirdzniecības licences un alus mazumtirdzniecības licences izsniegšanas, pārreģistrēšanas, anulēšanas un izmantošanas kārtību nosaka Ministru kabinets. 

(7) Noliktavas turētāja darbības licences, apstiprināta tirgotāja darbības licences, kā arī nodokļa maksātāja pārstāvja darbības licences izsniegšanas, pārreģistrēšanas, anulēšanas un izmantošanas kārtību nosaka likums "Par akcīzes nodokli" un citi uz tā pamata izdotie normatīvie akti.
(Ar grozījumiem, kas izdarīti ar 10.06.2004. likumu, kas stājas spēkā 17.06.2004.)
4.pants. Spirta aprites noteikumi 

(1) Spirta realizācija mazumtirdzniecībā ir aizliegta. 

(2) Spirta uzskaites un daudzuma kontroles kārtību spirta ražošanā, apstrādē, pārstrādē un iepakošanā (fasēšanā), kā arī tāda spirta izmantošanā, kuram saskaņā ar likuma "Par akcīzes nodokli" 16.panta pirmās daļas 1., 2., 5. un 7. — 10.punktu piemēro akcīzes nodokļa atbrīvojumu, nosaka Ministru kabinets. 

(3) Spirta aprites kārtību aptiekās, zāļu lieltirgotavās, zāļu ražošanas uzņēmumos (farmaceitiskās darbības uzņēmumos), veterinārajās aptiekās, veterinārajās zāļu lieltirgotavās, veterināro zāļu ražošanas uzņēmumos (veterinārfarmaceitiskās darbības uzņēmumos), ārstniecības iestādēs un veterinārmedicīnā nosaka Ministru kabinets.
5.pants. Alkoholisko dzērienu pārvietošanas, realizēšanas, norēķinu un uzskaites kārtības vispārīgie noteikumi 

(1) Alkoholisko dzērienu vairumtirgotāji un mazumtirgotāji par darījumiem ar alkoholiskajiem dzērieniem savstarpēji norēķinās ar kredītiestāžu starpniecību, izmantojot tikai tos kredītiestāžu norēķinu kontus, kuri deklarēti Valsts ieņēmumu dienesta licencēšanas komisijai. Alkoholisko dzērienu vairumtirgotāju un mazumtirgotāju savstarpējie norēķini skaidrā naudā ir aizliegti. 

(2) Norēķinus alkoholisko dzērienu mazumtirdzniecībā, kā arī alus ražotāju un mazumtirgotāju savstarpējos norēķinus var veikt bezskaidras vai skaidras naudas norēķinu veidā. Par skaidras naudas norēķinu uzskatāma arī personas izdarīta skaidras naudas iemaksa mazumtirgotāja vai alus ražotāja kontā kredītiestādē. 

(3) Alkoholiskos dzērienus pārvietojot vai realizējot vairumtirdzniecībā tikai Latvijas teritorijā (arī starp viena alkoholisko dzērienu realizētāja licencē norādītajām vietām), katrai alkoholisko dzērienu partijai pievieno stingrās uzskaites preču pavadzīmi — rēķinu, kurā norāda papildu rekvizītus. Papildus norādāmos rekvizītus nosaka Ministru kabinets. 

(4) Ja alkoholiskie dzērieni tiek pārvietoti likuma "Par akcīzes nodokli" 25.panta pirmajā, otrajā, ceturtajā, piektajā, sestajā un septītajā daļā noteiktajos gadījumos, izmantojami Komisijas regulā Nr.2719/92 norādītie pavaddokumenti, bet minētā likuma 26.pantā noteiktajos gadījumos — Komisijas regulā Nr.3649/92 norādītie pavaddokumenti. Pavaddokumentu aprites un kontroles kārtību nosaka likums "Par akcīzes nodokli". 

(5) Alkoholisko dzērienu vairumtirdzniecība un mazumtirdzniecība ir atļauta tikai licencē norādītajās alkoholisko dzērienu tirdzniecības vietās un tikai telpās, kuras ir konstruktīvi nodalītas no citas personas valdījumā esošas teritorijas, izņemot šajā likumā noteiktos gadījumus. 

(6) Licencē norādītajās vietās izvieto labi saskatāmu izkārtni, kurā valsts valodā norādīts licencētās personas nosaukums un attiecīgās darbības vietas darba laiks. 

(7) Alkoholisko dzērienu vairumtirdzniecība aizliegta teritorijās, kurām noteiktā kārtībā piešķirts tirgus statuss. 

(8) Alkoholisko dzērienu vairumtirgotāji un mazumtirgotāji paziņotajā darba laikā nodrošina iespēju Valsts ieņēmumu dienestam salīdzināt faktisko alkoholisko dzērienu daudzumu ar uzskaites datiem. 

(9) Latvijā no valsts, kura nav Eiropas Savienības dalībvalsts, atļauts ievest tādu alu, kuram līdz derīguma termiņa beigām ir atlicis ne mazāk par 30 dienām. Šis ierobežojums neattiecas uz fiziskajām personām, kas alu ieved personiskajam patēriņam normatīvajos aktos noteiktajā daudzumā.
(Ar grozījumiem, kas izdarīti ar 10.06.2004. likumu, kas stājas spēkā 17.06.2004.)
6.pants. Alkoholisko dzērienu mazumtirdzniecība 

(1) Alkoholisko dzērienu mazumtirdzniecība ir aizliegta: 

1) izglītības iestāžu un ārstniecības iestāžu, policijas, karaspēka daļu un citu militarizēto formējumu telpās un teritorijā; 

2) novietnēs; 

21) kioskos, telpās, kurās nav tirdzniecības zāles, kā arī ēkās, kuras nav nodotas ekspluatācijā; 

3) telpās, kurās tirdzniecības zāle ir mazāka par 20 kvadrātmetriem; 

4) tirdzniecības vietā, kas atrodas daudzdzīvokļu mājā, ja iekļūšanai šajā tirdzniecības vietā tiek izmantotas koplietošanas kāpnes vai telpas; 

5) no pulksten 22.00 līdz 8.00, izņemot tādas mazumtirdzniecības vietas, kurās alkoholiskie dzērieni tiek realizēti izlejamā veidā un tiek nodrošināta to patērēšana uz vietas, kā arī beznodokļu tirdzniecības veikalus; 

6) tirdzniecības automātos; 

7) no transportlīdzekļiem, izņemot specializētos autoveikalus. 

(2) Alkoholiskos dzērienus aizliegts pārdot personām, kuras ir jaunākas par 18 gadiem. Lai pārliecinātos par pircēja vecumu, mazumtirgotāja pienākums ir pieprasīt, lai pircējs uzrāda personu apliecinošu dokumentu. Pēc mazumtirgotāja vai uzraudzības un kontroles iestādes pieprasījuma pircēja pienākums ir apliecināt savu personu un vecumu, uzrādot personu apliecinošu dokumentu. 

(3) Aizliegts piedāvāt alkoholiskos dzērienus par velti (izņemot degustāciju), kā dāvanu vai kā kompensāciju par citas preces iegādi vai pakalpojuma saņemšanu. 

(4) Mazumtirgotājs nodrošina, lai alkoholisko dzērienu patērētāji tirdzniecības zālē vai citā alkoholisko dzērienu tirdzniecības vietā ievēro sabiedrisko kārtību un sanitārās normas. 

(5) Alkoholisko dzērienu mazumtirdzniecība patērēšanai uz vietas ir atļauta, ja: 

1) lietotā mērīšanas metode nodrošina, ka pircēja iegādāto alkoholisko dzērienu tilpuma precizitāte nav mazāka par pieciem procentiem; 

2) pēc pircēja vai uzraudzības un kontroles iestādes amatpersonas pieprasījuma tiek nodrošināta iespēja pārbaudīt realizēto alkoholisko dzērienu tilpuma precizitāti, izmantojot mazumtirdzniecības vietā esošo verificēto mērglāzi. 

(6) Alkoholisko dzērienu mazumtirdzniecības licenci, alus mazumtirdzniecības licenci vai arī notariāli apliecinātu vai Valsts ieņēmumu dienesta apliecinātu licences kopiju novieto tirdzniecības vietā tā, lai patērētājiem tā būtu redzama. 

(7) Skaidras naudas norēķini par alkoholiskajiem dzērieniem atļauti, tikai izmantojot kases aparātus un kases sistēmas. Skaidras naudas norēķiniem izmanto tikai tādus kases aparātus un kases sistēmas, kas nodrošina darījuma (preces) nosaukuma izdruku kases čekos un alkoholisko dzērienu pārdošanas reģistrāciju kases aparāta vai kases sistēmas atsevišķā departamentā. 

(8) Šā panta piektajā daļā noteiktie ierobežojumi neattiecas uz alu. 

(9) Aizliegums, kas noteikts šā panta pirmās daļas 2.punktā, neattiecas uz mazumtirdzniecību ar rūpnieciski ražotiem alkoholiskajiem dzērieniem, kurus realizē izlejamā veidā patērēšanai uz vietas un kuros absolūtais spirta daudzums nepārsniedz sešus tilpumprocentus, ja mazumtirdzniecība šajās vietās tiek veikta, ievērojot šā likuma 3.panta 3.1 daļas noteikumus. 

(10) Aizliegums, kas noteikts šā panta pirmās daļas 3.punktā, neattiecas uz mazumtirdzniecību ar rūpnieciski ražotiem alkoholiskajiem dzērieniem, kuros absolūtais spirta daudzums nepārsniedz sešus tilpumprocentus un kuri paredzēti promnešanai.
(Ar grozījumiem, kas izdarīti ar 10.06.2004. likumu, kas stājas spēkā 17.06.2004.)
7.pants. Alkoholisko dzērienu iepakojums 

(1) Personām, kas nodarbojas ar iepakojuma pieņemšanu (iepirkšanu), aizliegts pieņemt (iepirkt), uzglabāt un veikt citas darbības ar stikla, plastmasas un cita veida alkoholisko dzērienu iepakojumu, kuram nav likvidēta akcīzes nodokļa marka, kā arī veikt darbības ar to. 

(2) Alkoholisko dzērienu realizācijas vietās aizliegts turēt stikla, plastmasas un cita veida alkoholisko dzērienu iepakojumu, kuram pēc dzēriena izlietošanas nav likvidēta akcīzes nodokļa marka. Pēc katras alkoholisko dzērienu iepakojuma tilpuma vienības satura izlietošanas minētais marķējums nekavējoties likvidējams.

