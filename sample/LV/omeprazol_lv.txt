OMEPRAZOLS

    Drukāt   
 

Omeprazolum



ATC kods: A02BC01



Forma: Kapsulas



Terapeitiski: Pielietojums 1
 
Izvērsta informācija 
Sastāvs    Iedarbība    Indikācijas    Kontrindikācijas    Blakusparādības    Lietošana    Iepakojums     
 
Sastāvs

Viena kapsula satur 20 mg omeprazola (Omeprazolum) un palīgvielas - cukura granulas, bezūdens laktoze, hidroksipropilmetilceluloze, nātrija laurilsulfāts, nātrija hidrogēnfosfāts, L-hidroksipropilceluloze, hidroksipropilmetilcelulozes ftalāts, dietilftalāts.

  Uz augšu 
 
Iedarbība


Pretčūlas līdzeklis (protonu sūkņa inhibitors).

1. Farmakodinamika

Omeprazols nomāc kuņģa skābes sekrēciju. Omeprazols specifiski inhibē H+/K+ ATF-āzes enzīmsistēmu kuņģa parietālās šūnās, bloķē ūdeņraža jonu transportu uz kuņģa lūmenu un efektīvi kavē gan bazālo, gan ierosināto skābes sekrēciju; neietekmē acetilholīna un histamīna receptorus. Omeprazols neietekmē cietās un šķidrās barības evakuāciju no kuņģa, iekšējā faktora sekrēciju, pepsīna izstrādi.

Omeprazols neiedarbojas tieši uz Helicobacter pylori, bet tas rada apstākļus baktērijas eradikācijai. Preparāta kombinācija ar antibakteriāliem līdzekļiem izskauž baktēriju. Tas ļauj panākt augstu bojāto gļotādu sadzīšanas pakāpi un ilgstošu remisiju, mazināt kuņģa un zarnu trakta asiņošanas risku, kā arī mazināt terapijas ilgumu. Pēc omeprazola terapijas pārtraukšanas sālsskābes izdale atjaunojas iepriekšējā līmenī 3-4 dienu laikā, bet ”rikošeta” efekts neveidojas.

2. Farmakokinētika

Omeprazola kapsulas satur omeprazolu apvalkotās mikrogranulās. Kapsula kuņģī ātri izšķīst, atbrīvojas mikrogranulas, kas pārklātas ar īpašu apvalku. Tās šķīst, nokļūstot sārmainā vidē divpadsmitpirkstu zarnā, tādējādi nodrošinot preparāta labāku un pakāpenisku uzsūkšanos. Uzturs neietekmē preparāta uzsūkšanos. Darbība sākas pēc stundas un maksimumu sasniedz pēc 2 stundām, bet sekrēcijas inhibīcija turpinās 24 stundas. Sālsskābes sekrēcijas inhibīcija ir devas atkarīga. Maksimālais efekts tiek sasniegts četru dienu laikā. Preparāts rada stabilu kuņģa sekrēcijas pazeminājumu ne mazāk par 80% 24 stundas. Omeprazola lietošana uztur kuņģa pH>3 apmēram 17 stundas. 95% omeprazola saistās ar plazmas olbaltumvielām. Pēc uzsūkšanās omeprazols ātri metabolizējas aknās, veidojot neaktīvus metabolītus. Puseliminācijas laiks ir 0,5-3 stundas. Preparāta biopieejamība palielinās vecāka gadagājuma slimniekiem un slimniekiem ar aknu funkcijas traucējumiem, nieru funkcijas traucējumi to neietekmē. No organisma 72-80% omeprazola tiek izvadīti ar urīnu un 20% - ar žulti. 


  Uz augšu 
 
Indikācijas

Omeprazols ir izvēles preparāts to slimību ārstēšanā, kad ir nepieciešama kuņģa skābes sekrēcijas inhibīcija: labdabīga divpadsmitpirkstu zarnas un kuņģa čūla; kuņģa čūla un/vai erozīvi-čūlaini divpadsmitpirkstu zarnas bojājumi, ko izraisījusi nesteroīdo pretiekaisuma līdzekļu lietošana; Helicobacter pylori eradikācija divpadsmitpirkstu zarnas čūlas gadījumā; Helicobacter pylori eradikācija labdabīgas kuņģa čūlas gadījumā; Zolindžera-Elisona sindroms; skābes aspirācijas profilakse; gastroezofageāls reflukss; skābes reflukss; dispepsija, ko izraisa pastiprināta sālsskābes izdale.

  Uz augšu 
 
Kontrindikācijas

Paaugstināta individuāla jutība pret omeprazolu vai preparāta palīgvielām.

  Uz augšu 
 
Blakusparādības


Parasti omeprazolu panes labi, tomēr blakusparādības ir iespējamas.

Kuņģa un zarnu trakts: slikta dūša, vemšana, caureja vai aizcietējums, sāpes vēderā, meteorisms, garšas pārmaiņas, stomatīts, sausa mute.

Aknas: pārejoša aknu enzīmu aktivitātes paaugstināšanās, aknu disfunkcija.

CNS: galvassāpes, reibonis, nespēks, miegainība vai bezmiegs, parestēzijas, atgriezenisks apjukums, ažitācija, halucinācijas, depresija, encefalopātija (smagu aknu funkciju traucējumu gadījumā).

Asinsrade: asinsrades nomākums: agranulocitoze, leikopēnija, pancitopēnija, trombocitopēnija.

Nieres: hematūrija, proteīnūrija, intersticiāls nefrīts. Muskuļu un skeleta sistēma: artralģija, mialģija, muskuļu vājums.

Āda: bullozi izsitumi, Stīvensa-Džonsona sindroms, toksiskā epidermālā nekrolīze.

Alerģiskas reakcijas: paaugstinātas jutības reakcijas (izsitumi, nātrene, angioedēma, bronhospazmas), nieze, anafilaksija, drudzis, fotosensitivitāte.

Vielmaiņa: hiponatriēmija, perifēriska tūska.

Endokrīnā sistēma: reti - ginekomastija, impotence.

Citas: svīšana, alopēcija.


  Uz augšu 
 
Lietošana


Omeprazolu lieto īsi pirms ēšanas vai ēšanas laikā. Kapsulas norij veselas, uzdzerot šķidrumu.

Labdabīga kuņģa un divpadsmitpirkstu zarnas čūla: 20 mg vienu reizi dienā, divpadsmitpirkstu zarnas čūlas gadījumā - 4 nedēļas, kuņģa čūlas gadījumā - 8 nedēļas. Nepieciešamības gadījumā devu var palielināt līdz 40 mg vienu reizi dienā. Balstterapijai lieto 20 mg dienā.

Kuņģa čūla un/vai erozīvi-čūlaini divpadsmitpirkstu zarnas bojājumi, ko izraisījusi nesteroīdo pretiekaisuma līdzekļu lietošana: 20 mg vienu reizi dienā 4 nedēļas. Nepieciešamības gadījumā terapiju turpina vēl 4 nedēļas. Profilaktiski pacientiem ar kuņģa čūlu un/vai erozīvi-čūlainiem divpadsmitpirkstu zarnas bojājumiem anamnēzē, ko izraisījusi nesteroīdo pretiekaisuma līdzekļu lietošana, turpinot lietot šos līdzekļus – 20 mg vienu reizi dienā.

Helicobacter pylori eradikācijai divpadsmitpirkstu zarnas čūlas gadījumā: omeprazols 20 mg 2 reizes dienā kopā ar klaritromicīnu 500 mg 2 reizes dienā un amoksicilīnu 1000 mg 2 reizes dienā, kurss – 7-10 dienas. Helicobacter pylori eradikācijai pielieto arī citas 3-4 preparātu kombinācijas, kur viens no preparātiem ir omeprazols.

Helicobacter pylori eradikācijai labdabīgas kuņģa čūlas gadījumā: omeprazols 40 mg dienā vienā vai divās dalītās devās kopā ar amoksicilīnu 750 –1000 mg 2 reizes dienā 2 nedēļas.

Zolindžera-Elisona sindroms: sākumdeva ir 60 mg vienu reizi dienā, parasti deva ir robežās no 20 mg līdz 120 mg dienā. Ja deva pārsniedz 80 mg dienā, to ieteicams dalīt un dzert rītā un vakarā.

Skābes aspirācijas profilakse: 40 mg iepriekšējā vakarā un 40 mg no rīta 2-6 stundas pirms operācijas.

Gastroezofageāls reflukss: 20 mg dienā 4 nedēļas, ja nepieciešams, terapiju turpina vēl 4-8 nedēļas. Ja gastroezofageāls reflukss nepadodas ārstēšanai, lieto 40 mg vienu reizi dienā 8 nedēļas; ilgstoši var lietot 20 mg dienā.

Skābes reflukss: (ilgstošai terapijai) recidīva gadījumā 20 mg vienu reizi dienā.

Dispepsija, ko izraisa pastiprināta sālsskābes izdale: 20 mg vienu reizi dienā 2-4 nedēļas.

Bērniem pēc 2 g.v. smaga čūlainā refluksa ezofagīta gadījumā lieto 0,7-1,4 mg/kg ķermeņa masas dienā 4-12 nedēļas. Maksimālā deva – 40 mg dienā. Ārstēšanu rekomendē sākt stacionārā. Pacientiem ar aknu slimībām nedrīkst pārsniegt dienas devu 20 mg.


