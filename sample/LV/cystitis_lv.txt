Cistīts (urīnpūšļa iekaisums)

Kas ir cistīts?

Cistīts ir urīnpūšļa iekaisums. Tas var būt akūts vai hronisks.

Kādi ir cistīta iemesli?

Cistītu izraisa mikrobi, kas urīnpūslī iekļuvuši. Biežāk cistīts rodas sievietēm. Veicinošie faktori ir hroniskas ginekoloģiskas slimības: dažādi dzimumorgānu iekaisumi, dzemdes un maksts noslīdējums. Vīriešiem cistīts biežāk rodas, ja ir dzimumlocekļa galviņas iekaisums (balanīts) vai palielināts priekšdziedzeris (prostatas hipertrofija). Gan sievietēm, gan vīriešiem akūtu cistītu var veicināt un hronisku cistītu izprovocēt pelde aukstā ūdenī vai kāju salšana mitru vai sezonai nepiemērotu apavu dēļ.

Kādi ir cistīta simptomi?

Biežākie akūta cistīta simptomi ir sāpīga un bieža urinēšana, var būt sāpes virs simfīzes (kaunuma kaulu saauguma). Urīna daudzums ir neliels. Urīns var būt duļķains ar nepatīkamu smaku. Var būt nedaudz paaugstināta ķermeņa temperatūra, drebuļi, slikta pašsajūta.

Hroniska cistīta paasinājuma simptomi ir līdzīgi, bet mazāk izteikti.

Kā diagnosticē cistītu?

Akūta cistīta diagnoze parasti grūtības nesagādā. Klīnika ir pietiekami spilgta. Grūtības sākas tad, kad jānoskaidro cistīta rašanās īstie iemesli, jo pelde ezerā vai slapjas kājas parasti ir tikai veicinošais faktors. Cistīts, sevišķi, ja pacientam tas nav pirmo reizi, ir pelnījis nopietnu attieksmi.

Atkārtotas urīna analīzes. 
Pilna asins aina. 
Sievietēm būtu vajadzīga ginekologa konsultācija. 
Vīriešiem būtu jāapmeklē urologs. 
Tālākās izmeklēšanas apjoms atkarīgs no izmaiņām urīna analīzēs, konsultantu slēdzieniem. 
Ja urīna analīzēs atkārtoti ir asinis, cistīts jādiferencē no glomerulonefrīta (nieru kamoliņu iekaisuma), audzēja, nieru tuberkulozes, akmeņiem urīnceļos. 
Kā ārstē cistītu?

Cistīts būtu jāārstē vienlaikus vai pamīšus ar slimību (ja tāda ir), kas cistīta rašanos vai paasinājumu veicinājusi (piemēram, dzimumorgānu iekaisumi). 
Akūtā periodā iesaka gultas (vai vismaz mājas) režīmu. 
Diētā jāizvairās no garšvielām bagātiem, kairinošiem ēdieniem. 
Uzņemtā šķidruma daudzumu var nedaudz palielināt. 
Ja diagnoze ir precizēta, var izdarīt ārsta ieteiktās siltuma procedūras. 
Antibakteriālo līdzekļu izvēle jāatstāj ārsta ziņā. 
Ko pacients var darīt pats?

Lai gan tas šķiet apgrūtinoši, dārgi, nevajadzīgi, tomēr vajadzētu noskaidrot, vai nav kāda slimība, kas cistīta rašanos veicinājusi. 
Sevišķi svarīgi tas ir tad, ja akūta cistīta epizodes atkārtojas vai cistīts kļuvis hronisks. 
Ja ir hronisks cistīts vai atkārtotas akūta cistīta epizodes, jāizvairās no provocējošajiem faktoriem (peldēšanās aukstā ūdenī, nepiemēroti apavi, slapjas kājas u. c.). 
Nevajadzētu atstāt nepabeigtu ārstēšanās kursu, kaut arī cistīta simptomi pēc pāris dienām izzūd. 
Pēc ārstēšanās kursa beigām vajadzētu atkārtoti izdarīt urīna analīzes, lai pārliecinātos, ka viss kārtībā. 
Cistīta komplikācijas un prognozes.

Akūta cistīta simptomi parasti pāris dienu laikā mazinās un izzūd, hroniska cistīta paasinājuma ārstēšana prasa pāris nedēļas. 
Akūts cistīts parasti beidzas ar pilnīgu izveseļošanos. 
Hroniska cistīta gadījumā var pievienoties hronisks pielonefrīts (bakteriāls nieru bļodiņas un nieru audu iekaisums), kas savukārt var novest pie nieru sarukuma un urēmijas (organisma pašsaindēšanās ar dažādiem slāpekļa maiņas produktiem). 
Man par to jāpadomā:

Ja mans ārsts to iesaka, es atlicināšu laiku sev, izdarīšu nozīmētās analīzes un izmeklējumus, iziešu nozīmēto ārstēšanas kursu, lai izvairītos no hroniska pielonefrīta attīstības, kas var būt par urēmijas cēloni. 
Es turpmāk centīšos izvairīties no apstākļiem, kuri veicināja akūta cistīta rašanos vai bija par iemeslu hroniska cistīta paasinājumam. 
Es nesēdēšu uz auksta sola (akmens) vai mitras zemes, pēc peldēšanās nomainīšu slapjo peldkostīmu, nestaigāšu mitros apavos.
