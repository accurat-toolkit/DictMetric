Jau ziņots, ka šodien Vistlerā beidzot notika pagājušonedēļ sniegputeņa dēļ atceltās kalnu slēpotāju sacensības nobraucienā. 58. vietu starp 64 startējušajiem izcīnīja Roberts Rode, kurš sacensību trasi šodien, kā izrādās, pilnībā izbrauca pirmo reizi.

Pēc finiša Roberts, saprotams, nebija sajūsmā par sasniegto rezultātu, taču atzina, ka esošajos apstākļos nekādiem varoņdarbiem nav bijis gatavs. "Tā kā biju iecerējis, man, protams, nobraukt nesanāca, un viens no galvenajiem iemesliem - no plānotajiem pieciem treniņbraucieniem mums beigās ļāva nobraukt trases pirmo trešdaļu vienreiz pirmajā dienā, un atlikušas divas trešdaļas - vienreiz otrajā dienā. Pilnu trasi pirms šodienas tā arī nebiju braucis. Vēl viena lieta - trasē, kurā man ļāva trenēties, sniegs bija krietni mīkstāks, nekā šodien sacensībās - šeit trase bija cieta un ledaina."

No 64 startējušajiem sportistiem finišu sasniedza 59, starp kuriem Rode apsteidza tikai tadžiku Andreju Driginu. "Pirms mačiem biju noskatījis, ka apbraukšu bulgāru un rumāni, taču viņi abi, diemžēl, nokrita un izstājās... Domāju, ka rīt kombinācijā šo trasi spēšu nobraukt jau labāk, tiesa - redzēs, kā ies slalomā, ko šogad vēl neesmu braucis ne reizi."
